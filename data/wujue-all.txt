偈颂一百二十三首  其六二:心王不妄动，六国一时通。罢拈三尺剑，休弄一张弓。
偈颂一百二十三首  其一一五:佛法无人说，虽慧不能了。幸然平似镜，何用曲如钩。
偈颂一百二十三首  其一二三:今岁今宵尽，明年明日来。寒随一夜去，春逐五更回。
偈颂一百六十九首  其一七:桃花烂熳红，灵云眼中血。不是断肠人，此恨向谁说。
偈颂一百六十九首  其六八:双林树下生，双林树下灭。生死不相关，彼此是途辙。
偈颂一百六十九首  其九○:兴化打克宾，种谷不生豆。虽然费栽培，也要人知有。
偈颂一百六十九首  其九八:寒则普天寒，热则普天热。透出寒暑关，何曾离窠窟。
偈颂一百六十九首  其一四八:如何望岱岳，仁心普周被。难与衲僧角，换却鬼眼睛。
布袋和尚赞三首  其二:靠布袋作梦，有甚惺惺处。若遇当行家，唤醒吃茶去。
三十五代张天师赞:冷面皎霜凝，电光双目峥。生来元自别，不但父书灵。
行者了宽等题钱买度牒疏四章  其三:作佛本无相，为僧却要钱。岂无人割舍，为结恶因缘。
寄李颐老:易说刊成未，心传自法云。寄声扬舶使，一力主斯文。
柬陈谠送鹅:鶃鶃何为至，于陵转馈予。出哇吾不敢，笑付老庖厨。
偈颂八十五首  其一三:团团离海峤，渐渐出云衢。此夜一轮满，清光何处无。
偈颂八十五首  其二三:祇园千树秀，浄土九莲敷。多少参玄士，茫茫在半途。
偈颂八十五首  其三三:九日重阳节，渊明采菊时。黄花到处有，何止在东篱。
偈颂八十五首  其三七:后园馿吃草，开口见心肝。潘阆倒骑处，有谁能解看。
偈颂八十五首  其三八:小鱼吞大鱼，尾巴露一橛。渔翁醉不知，空把丝纶掣。
偈颂八十五首  其四六:腊月三十日，一岁已周毕。野老竞相呼，把火门外立。
偈颂二十二首  其六:庭前黄叶坠，岭上白云屯。风味无多子，何人共我论。
偈颂二十二首  其一六:安眠露地牛，未脱黄金索。常在顾盼中，牧童难捉摸。
观音赞:皎皎月沈波，萋萋草泣露。良哉观世音，不会转身句。
布袋和尚赞:朝向廛中游，暮打市里过。滞货卖不行，頼是肚皮大。
懒散:一味放落魄，谁人柰得何。忽然刀斫手，依旧着摩挲。
月窗:曲曲弯弯地，明明白白中。当轩开阖处，一隔为谁通。
颂古五首  其一:狗走抖擞口，猴愁搂搜头。瑞岩门外水，自古向西流。
颂古五首  其二:赵老七斤衫，提来用恰好。若更问如何，且去青州讨。
和苦蚊:入夜声不绝，朝来还迹灭。身絮巧粘肤，觜针微点铁。
颂古十七首  其一:乾坤虽有作，太平本无象。赫日正中天，去却修罗掌。
马郎妇赞:倩盼动婵娟，常持六万言。金沙滩上月，五欲浪中翻。
暑夜:松风生晚凉，坐久市声歇。客去行独吟，踏石碎明月。
题灵鹫四首  其一:灵鹫古道场，摄乎大国间。一日忽翚飞，四顾无腼颜。
题灵鹫四首  其二:引泉已成沼，对石宜破窗。他年涧上桥，为子书春淙。
题灵鹫四首  其三:南涧静者徒，小试扶颠手。期毕栋宇工，拂衣入岩岫。
题灵鹫四首  其四:问禅去灵隠，听讲去天竺。还有无求人，来寻灵鹫宿。
偈颂一百三十六首  其一:是法住法位，世间相常住。佛殿对三门，灯笼挂露柱。
偈颂一百三十六首  其一八:杨岐三脚馿，虎丘睡虎子。毛色既一同，蹄爪亦相似。
偈颂一百三十六首  其四三:白云岩上月，太平松下影。深夜秋风生，都成一片境。
逢雪宿芙蓉山主人:日暮苍山远，天寒白屋贫。柴门闻犬吠，风雪夜归人。
送张起崔载华之闽中:朝无寒士达，家在旧山贫。相送天涯里，怜君更远人。
赠秦系征君:羣公谁让位，五柳独知贫。惆怅青山路，烟霞老此人。
秦系顷以家事获谤因出旧山每荷观察崔公见知欲归未遂感其流寓诗以赠之:初迷武陵路，复出孟尝门。回首江南岸，青山与旧恩。
夜中对雪赠秦系时秦初与谢氏离婚谢氏在越:月明花满地，君自忆山阴。谁遣因风起，纷纷乱此心。
湘妃:帝子不可见，秋风来暮思。婵娟湘江月，千载空蛾眉。
斑竹:苍梧千载后，斑竹对湘沅。欲识湘妃怨，枝枝满泪痕。
春草宫怀古:君王不可见，芳草旧宫春。犹带罗裙色，青青向楚人。
正朝览镜作:憔悴逢新岁，茅扉见旧春。朝来明镜里，不忍白头人。
瓜洲道中送李端公南渡后归扬州道中寄:片帆何处去，匹马独归迟。惆怅江南北，青山欲暮时。
送张十八归桐庐:归人乘野艇，带月过江村。正落寒潮水，相随夜到门。
过白鹤观寻岑秀才不遇:不知方外客，何事锁空房。应向桃源里，教他唤阮郎。
听弹琴:泠泠七丝上，静听松风寒。古调虽自爱，今人多不弹。
游南园偶见在阴墙下葵因以成咏:此地常无日，青青独在阴。太阳偏不及，非是未倾心。
入百丈涧见桃花晚开:百丈深涧里，过时花欲妍。应缘地势下，遂使春风偏。
送子壻崔真甫李穆往扬州四首 一:渡口发梅花，山中动泉脉。芜城春草生，君作扬州客。
送子壻崔真甫李穆往扬州四首 二:半逻莺满树，新年人独还。落花逐流水，共到茱萸湾。
送子壻崔真甫李穆往扬州四首 三:雁还空渚在，人去落潮翻。临水独挥手，残阳归掩门。
送子壻崔真甫李穆往扬州四首 四:狎鸟携稚子，钓鱼终老身。殷勤嘱归客，莫话桃源人。
寄龙山道士许法棱:悠悠白云里，独住青山客。林下昼焚香，桂花同寂寂。
送方外上人:孤云将野鹤，岂向人间住。莫买沃洲山，时人已知处。
送灵澈上人:苍苍竹林寺，杳杳钟声晚。荷笠带夕阳，青山独归远。
茱萸湾北荅崔载华问:荒凉野店绝，迢遰人烟远。苍苍古木中，多是隋家苑。
赴楚州次自田途中阻浅问张南史:楚城今近远，积霭寒塘暮。水浅舟且迟，淮潮至何处。
江中对月:空洲夕烟敛，望月秋江里。历历沙上人，月中孤渡水。
平蕃曲三首 一:吹角报蕃营，回军欲洗兵。已教青海外，自筑汉家城。
平蕃曲三首 二:渺渺戍烟孤，茫茫塞草枯。陇头那用闭，万里不防胡。
平蕃曲三首 三:绝漠大军还，平沙独戍闲。空留一片石，万古在燕山。
晚日湖上寄所思:与君为近别，不啻远相思。落日平湖上，看山对此时。
寄从弟:眼病身亦病，浮生已半空。迢迢千里月，应与惠连同。
奉寄彭城公:公子三千客，人人愿报恩。应怜抱关者，贫病老夷门。
对雨送郑陵:别愁复经雨，别泪还如霰。寄心海上云，千里常相见。
句:羣物归大化，六龙颓西荒。安知浮云外，日月不运行。
醉后赠马四:四海重然诺，吾尝闻白眉。秦城游侠客，相得半酣时。
赠王九:日暮田家远，山中勿久淹。归人须早去，稚子望陶潜。
登岘山亭寄晋陵张少府:岘首风湍急，云帆若鸟飞。凭轩试一问，张翰欲来归。
送朱大入秦:游人武陵去，宝剑直千金。分手脱相赠，平生一片心。
送友人之京:君登青云去，予望青山归。云山从此别，泪湿薜萝衣。
送张郎中迁京:碧溪常共赏，朱邸忽迁荣。豫有相思意，闻君琴上声。
同张将蓟门观灯:异俗非乡俗，新年改故年。蓟门看火树，疑是烛龙然。
张郎中梅园中:绮席铺兰杜，珠盘折芰荷。故园留不住，应是恋弦歌。
北涧泛舟:北涧流恒满，浮舟触处通。沿洄自有趣，何必五湖中。
春晓:春眠不觉晓，处处闻啼鸟。夜来风雨声，花落知多少。
洛中访袁拾遗不遇:洛阳访才子，江岭作流人。闻说梅花早，何如北地春。
寻菊花潭主人不遇:行至菊花潭，村西日已斜。主人登高去，鸡犬空在家。
檀溪寻故人:花伴成龙竹，池分跃马溪。田园人不见，疑向洞中栖。
扬子津望京口:北固临京口，夷山近海滨。江风白浪起，愁杀渡头人。
同储十二洛阳道中作:珠弹繁华子，金羁游侠人。酒酣白日暮，走马入红尘。
初下浙江舟中口号:八月观潮罢，三江越海浔。回瞻魏阙路，空复子牟心。
宿建德江:移舟泊烟渚，日暮客愁新。野旷天低树，江清月近人。
问舟子:向夕问舟子，前程复几多。湾头正堪泊，淮里足风波。
戏题:客醉眠未起，主人呼解酲。已言鸡黍熟，复道瓮头清。
句:微云淡河汉，疎雨滴梧桐。逐逐怀良驭，萧萧顾乐鸣。
句  其二:今朝忽至前，郭索当炎伏。也知楚人馋，不待秋霜熟。
萱草花:莫讶萱枝小，能施宫样妆。只缘沾染足，绝似杜兰香。
题雪巢:巢余太古雪，人有正始风。头如雪絮白，面作春桃红。
诗一首:植杞必植梓，艺兰仍艺荪。过庭遗训在，凿楹故书存。
古乐府:郎如枝上禽，妾比庭前树。翅健入云飞，根深随不去。
少永少云二弟对弈:平处须忘险，危时好计安。兴亡关一着，慎勿等闲看。
温泉:离火自天烁，温泉由地生。我来需晓汲，聊用濯尘缨。
鸣山:我来方自噤，投宿寓鸣山。立仗古所戒，对山空厚颜。
明招杂诗四首  其三:墙竹生夏阴，风荷留宿露。解衣一盘礴，此岂不足付。
明招杂诗四首  其四:风檐袅茶烟，铜瓶语相泣。清阴一疎箔，不碍飞花入。
玩易斋  其一:三椽函宇宙，一卷肇乾坤。深味画前意，宁于纸上论。
玩易斋  其二:作者亦何患，思深义亦深。忘言更忘象，默会古人心。
遣兴四首  其一:贱宜人弗齿，贫遣日劳心。不着新诗句，春愁那可禁。
遣兴四首  其二:穷达渠非命，机关不到心。新诗聊自遣，高兴若为禁。
遣兴四首  其三:无客共谈道，有谁能赏心。人生要自得，穷困吾能禁。
遣兴四首  其四:一生俱有分，万事要无心。强聒诚行险，危哉安可禁。
书诗隠何元仲诗卷:歌舞纯周雅，风流见夏时。可能供痛饮，无畏误雌霓。
和孙伟卿杂言十章  其一:万事如浮云，可翫不可有。三年刻一叶，未就骨已朽。
和孙伟卿杂言十章  其二:可怜负薪子，误有廊庙志。出门欲何之，马拙车未试。
和孙伟卿杂言十章  其三:一饭腹果然，身外百不须。深知饥方朔，不似饱侏儒。
和孙伟卿杂言十章  其四:堕落生死间，大患为有身。老子识未破，天地岂不仁。
和孙伟卿杂言十章  其五:幽居悟前疲，寡欲得身健。筮之此何祥，厥繇无水困。
和孙伟卿杂言十章  其六:有书但插架，有门亦常关。是非天下争，而我土石顽。
和孙伟卿杂言十章  其七:好酒来谁家，明月得我心。把酒弄明月，醉卧盗不侵。
和孙伟卿杂言十章  其八:阨穷果何尤，利达竟谁在。眷言荷鉏人，妻子敬相待。
和孙伟卿杂言十章  其九:或劝着子书，我恐落人世。呼儿具纸笔，一岁复一岁。
和孙伟卿杂言十章  其一○:人事尽乡曲，田租了王官。独于大海枯，不改古井寒。
东阳郭希吕山园十咏 清旷亭:幽人有遐心，蔀屋涵澄空。况复得此山，心事与境同。
东阳郭希吕山园十咏 桂壑:一壑亦易得，安得桂林林。道人偶见之，不是岁月深。
东阳郭希吕山园十咏 月峡:两崖束青天，中有月皎皎。乍可谓月低，不可谓天小。
东阳郭希吕山园十咏 小烂柯:促膝有仙凡，烂柯无小大。谁知桃源人，不在秦晋外。
东阳郭希吕山园十咏 倾月:尝闻凤栖梧，梧老凤未栖。令我日伫立，不知月东西。
东阳郭希吕山园十咏 閟云关:云以无心出，云归亦何心。樵牧窥其藏，妄意此阻深。
东阳郭希吕山园十咏 玉泉:清晓阅草木，各具天一水。安用学餐玉，将以蕲不死。
东阳郭希吕山园十咏 飞雪:涓涓自空来，霏霏复不见。安得自尤物，使我耳目乱。
东阳郭希吕山园十咏 壶天阁:凭栏时独立，万象皆见前。若非着眼高，亦是天一偏。
东阳郭希吕山园十咏 石井:鬵釜吾已溉，吾缨亦无尘。漥石以潴之，恐有抱瓮人。
用前韵招蕃叟弟仍和蕃叟癸卯二绝  其三:大飨须三饭，中黄起四维。欲追千古意，眼底合深思。
用前韵招蕃叟弟仍和蕃叟癸卯二绝  其四:功名还壮士，道术付诸儒。但欲谋田□，扁舟下五湖。
咏蛙:兔边分玉树，龙底耀铜仪。会当同鼓吹，不复问官私。
笔:虽匪囊中物，何坚不可钻。一朝操政柄，定使冠三端。
嘲吴人观者:尔幸无羸角，何用触吾藩。若是升堂者，还应自得门。
感兴:贫女貌非丑，要须缘嫁迟。还似求名客，无媒不及时。
长安客感:日过千万家，一家非所依。不及行尘影，犹随马蹄归。
春怀旧游:吟想旧经过，花时奈远何。别来长似见，春梦入关多。
离京城宿商山作:山月吟声苦，春风引思长。无由及尘土，犹带杏花香。
秋馆雨夜:夜雨空馆静，幽人起裴回。长安醉眠客，岂知新鴈来。
闻子规:百鸟有啼时，子规声不歇。春寒四邻静，独叫三更月。
怀无可上人:山寺秋时后，僧家夏满时。清凉多古迹，几处有新诗。
长安客感:客泪如危叶，长悬零落心。况是悲秋日，临风制不禁。
送客遥望:别远心更苦，遥将目送君。光华不可见，孤鹤没秋云。
伤靡草:靡草似客心，年年亦先死。无由伴花落，暂得因风起。
蔚州晏内遇新雪 句:古木闽州道，驱羸落照间。投村碍野水，问店隔荒山。
慈恩寺避暑:香荷疑散麝，风铎似调琴。不觉清凉晚，归人满柳阴。
咏鸳鸯:鸳鸯离别伤，人意似鸳鸯。试取鸳鸯看，多应断寸肠。
长安秋望:楼倚霜树外，镜天无一毫。南山与秋色，气势两相高。
独酌:窓外正风雪，拥炉开酒缸。何如钓船雨，蓬底睡秋江。
醉眠:秋醪雨中熟，寒斋落叶中。幽人本多睡，更酌一樽空。
不饮赠酒:细算人生事，彭殇共一筹。与愁争底事，要尔作戈矛。
过田家宅:安邑南门外，谁家板筑高。奉诚园里地，墙缺见蓬蒿。
独柳:含烟一株柳，拂地摇风久。佳人不忍折，怅望回纤手。
还俗老僧:雪髪不长寸，秋寒力更微。独寻一径叶，犹挈衲残衣。
斫竹:寺废竹色死，宦家宁尔留。霜根渐随斧，风玉尚敲秋。
将赴湖州留题亭菊:陶菊手自种，楚兰心有期。遥知渡江日，正是撷芳时。
折菊:篱东菊径深，折得自孤吟。雨中衣半湿，拥鼻自知心。
哭李给事中敏:阳陵郭门外，陂陁丈五坟。九泉如结友，兹地好埋君。
黄州竹径鬬:竹浊蟠小径，屈折鬬蛇来。三年得归去，知遶几千回。
题敬爱寺楼:暮景千山雪，春寒百尺楼。独登还独下，谁会我悠悠。
题新定八松院小石:雨滴珠玑碎，苔生紫翠重。故关何日到，且看小三峰。
送薛种游湖南:贾傅松醪酒，秋来美更香。怜君片云思，一去遶潇湘。
重题绝句一首:邮亭寄人世，人世寄邮亭。何如自筹度，鸿路有冥冥。
寄远:只影随惊鴈，单栖鏁画笼。向春罗袖薄，谁念舞台风。
送卢秀才一绝:春濑与烟远，送君孤棹开。潺湲如不改，愁更钓鱼来。
醉题:金镊洗霜鬓，银觥敌露桃。醉头扶不起，三丈日还高。
题张处士山庄一绝:好鸟疑敲磬，风蝉认轧筝。修篁与嘉树，偏倚半岩生。
盆池:凿破苍苔地，偷他一片天。白云生镜里，明月落阶前。
有寄:云阔烟深树，江澄水浴秋。美人何处在，明月万山头。
寄远人:终日求人卜，回回道好音。那时离别后，入梦到如今。
别沈处士:旧事参差梦，新程逦迤秋。故人如见忆，时到寺东楼。
归家:穉子牵衣问，归来何太迟。共谁争岁月，赢得鬓边丝。
遣怀:道泰时还泰，时来命不来。何当离城市，高卧博山隈。
骕骦骏:瑶池罢游宴，良乐委尘沙。遭遇不遭遇，盐车与鼓车。
龙丘途中二首 一:汉苑残花别，吴江盛夏来。唯看万树合，不见一枝开。
龙丘途中二首 二:水色饶湘浦，滩声怯建溪。泪流回月上，可得更猿啼。
江楼:独酌芳春酒，登楼已半醺。谁惊一行雁，冲断过江云。
骕骦坂:荆州一万里，不如蒯易度。仰首望飞鸣，伊人何异趣。
题水西寺:三日去还住，一生焉再游。含情碧溪水，重上粲公楼。
观鹅山飞瀑:探奇不畏险，拨雾上高岑。放眼观飞瀑，枕流听素琴。
刘阮洞:桃花开已繁，溪水溅溅去。不见持杯人，自叹来何暮。
迭石庵:迭石峰之颠，下瞰杨梅涧。平地数亩余，水石光灿烂。
栽松题石:偃盖覆岩石，岁寒傲霜雪。深根蟠茯苓，千古饱风月。
北窗偶题四首  其一:两丛香百合，一架粉长春。堪笑龟堂老，欢然不记贫。
北窗偶题四首  其二:晓晴林鹊喜，昼暖蜜蜂喧。我老诗情尽，逢春亦一言。
北窗偶题四首  其三:帘外燕翩翩，归时在社前。不辞飞渡海，来看赛丰年。
北窗偶题四首  其四:烟波两鸂鶒，肯为放翁来。菰米犹能给，苍颜得屡开。
夜坐:白首仍多病，青灯独掩扉。云低闻雁过，雨急待儿归。
梅花五首  其一:造物作梅花，毫发无遗恨。楚人称芳兰，细看终不近。
梅花五首  其二:五年作竹梢，十年作梅枝。九泉子廉子，此语今谁知。
梅花五首  其三:欲与梅为友，常忧不称渠。从今断火食，饮水读僊书。
梅花五首  其四:春信今年早，江头昨夜寒。已教清彻骨，更向月中看。
梅花五首  其五:江上梅花吐，山头霜月明。摩挲古藤杖，三友可同盟。
新泉绝句二首  其一:扫石荫双松，岸巾穿万竹。尔来又一奇，岩泉寒可掬。
春雨二首  其一:拥被听春雨，残灯一点青。吾儿归渐近，何处宿长亭。
春雨二首  其二:湖上新春柳，摇摇欲唤人。多情今夜雨，先洗马蹄尘。
题施武子所藏杨补之梅:补之写生梅，至简亦半树。此幅独不然，岂画横斜句。
戏作绝句以唐人句终之二首  其一:雨细穿梅坞，风和上柳桥。山居无历日，今日是何朝。
戏作绝句以唐人句终之二首  其二:静对煎茶灶，闲疏洗药泉。回头问童子，今夕是何年。
物外杂题八首  其一:市墟沽斗酒，独酌复高歌。一笑语观者，比君更事多。
物外杂题八首  其二:当年下沔鄂，回首几秋风。景物浑如昨，千帆落照中。
物外杂题八首  其三:晓入姑苏市，阊门系短篷。老人元不食，买饼饲山童。
物外杂题八首  其四:送客停山步，寻僧立寺门。青鞋惯泥潦，却爱雨昏昏。
物外杂题八首  其五:粉堞临江渚，朱桥枕市楼。长吟策小蹇，又度一年秋。
物外杂题八首  其六:饲驴留野店，买药入山城。兴尽飘然去，无人识姓名。
物外杂题八首  其七:高城今旷野，比屋昔朱门。道上传呼过，遥遥几世孙。
物外杂题八首  其八:过市摩双眼，惊嗟阅盛衰。朱楼倚霄汉，曾见始成时。
过村舍:碓舍临山路，牛栏隔草烟。问今何岁月，恐是结绳前。
柳桥晚眺:小浦闻鱼跃，横林待鹤归。闲云不成雨，故傍碧山飞。
秋兴五首  其一:秋风吹我夜，植杖溪桥侧。木叶虽未凋，惨淡无颜色。
秋兴五首  其二:功名不垂世，富贵但堪伤。底事杜陵老，时时矜省郎。
秋兴五首  其三:秋暑势已穷，风雨纵横至。白鹭立清滩，与我俱得意。
秋兴五首  其四:胸中万卷书，一字用不着。归休始太息，竟是为农乐。
秋兴五首  其五:酌酒桑阴下，邠风入醉歌。何须绳检外，名教乐还多。
雨寒戏作:扫园收槲叶，掊地甃砖炉。幸有藜烹粥，何惭纸作襦。
守居园池杂题 待站台:城端筑层台，木杪转深路。常此候明月，上到天心去。
守居园池杂题 天汉台:北岸亭馆众，最先登此台。台高望群峰，万里云崔嵬。
守居园池杂题 吏隠亭:竹篱如鸡栖，茅屋类蜗殻。静几默如禅，往来人不觉。
守居园池杂题 霜筠亭:危亭入幽深，正在修篁里。坐久寒逼人，暂来须索起。
守居园池杂题 灙泉亭:径源分灙水，衮衮出亭下。横湖能许深，日夜见倾泻。
守居园池杂题 无言亭:谁此设孏床，颇称我衰惰。公事凡少休，须来默然坐。
守居园池杂题 露香亭:宿露蒙晓花，婀娜清香发。随风入怀袖，累日不消歇。
守居园池杂题 涵虚亭:石磴抱城回，入竹见虚槛。前望佳景多，倚筇聊此暂。
守居园池杂题 过溪亭:小彴过清溪，有亭纔四柱。地僻少人行，翩翩下鸥鹭。
守居园池杂题 禊亭:悬流效曲水，上巳娱嘉宾。饮罢已陈迹，那复山阴人。
守居园池杂题 南园:农桑乘晓日，凌乱如碧油。紫椹熟未熟，但闻黄栗留。
守居园池杂题 北园:春风有多少，尽入使君家。当与郡人乐，满园桃李花。
守居园池杂题 寒芦港:落月照冰湖，晓气何太爽。两岸雪烟昏，鳬鸥出深港。
守居园池杂题 野人庐:萧条野人庐，篱巷杂蓬苇。每一过衡门，归心为之起。
守居园池杂题 披锦亭:繁红层若云，密绿迭如浪。青帝下寻春，满园开步障。
守居园池杂题 此君庵:丛筠裹圜檐，凈影碧如水。谁识爱君心，过桥先到此。
湖上众禽尽以俗呼为题 淘河:群鱼见新晴，万鬣戏清泚。忽尔下淘河，惊回入水底。
湖上众禽尽以俗呼为题 连点七:翩翩彼珍禽，金羽耀寒日。飞落滩上冰，对人连点七。
湖上众禽尽以俗呼为题 拖白练:盘石坐深林，不欲人求见。隔岸谁品弦，数声拖白练。
湖上众禽尽以俗呼为题 泥滑滑:春日正晴明，满园花盛发。劝尔竹木鸡，莫啼泥滑滑。
湖上众禽尽以俗呼为题 提葫芦:花开已堪摘，酒熟正好沽。山禽会人意，劝我提葫芦。
咏莲:全红开似镜，半绿卷如杯。谁为回风力，清香满面来。
题友人书斋新壁:彩槴纵横设，雕厨次第开。须防何法盛，直入此中来。
张凈琬:骠骑极豪侈，后房多艳姬。可怜张凈琬，不识半酣时。
李坚甫凈居杂题一十三首 静居:何事当清世，归来咏考盘。近闻新住处，不似在长安。
李坚甫凈居杂题一十三首 静叟:米盐辞剧务，宫观得清资。自取闲官乐，争教俗客知。
李坚甫凈居杂题一十三首 琴室:将何写幽意，有此古桐声。为问好弹处，谁来听蟹行。
李坚甫凈居杂题一十三首 棋室:身闲无可奈，惟此度晨昏。与客正争局，闻谁休叩门。
李坚甫凈居杂题一十三首 书斋:缣缃罗几格，无限有奇书。想在中间坐，浑如獭祭鱼。
李坚甫凈居杂题一十三首 画斋:试品斋中画，曾无第二流。顽礓与乱筱，应挂在当头。
李坚甫凈居杂题一十三首 春轩:日光明骀荡，天气暖氤氲。草木遍庭槛，清香朝暮闻。
李坚甫凈居杂题一十三首 秋轩:清飙动萧瑟，翠樾减婆娑。却爱夜来月，满窗寒影多。
李坚甫凈居杂题一十三首 竹轩:铁石枝梢劲，冰霜节目圆。凈摇风苒苒，闲映月娟娟。
李坚甫凈居杂题一十三首 桧轩:翠羽攒何密，青丸缀实繁。谁知人与木，俱是太清孙。
李坚甫凈居杂题一十三首 水亭:寒溜日涓涓，萦纡小槛前。不知明月下，谁与弄潺湲。
李坚甫凈居杂题一十三首 退庵:未老先求退，题庵乃自呼。有才须进用，能保此名无。
李坚甫凈居杂题一十三首 北堂:凈居都葺了，余地盖斯堂。不用栽萱草，无忧可得忘。
景逊以诗招棋因答:待阙官期远，侨居客思多。许时闲日月，愿与局中磨。
初入二里:树色交山色，蝉声杂水声。客怀殊不倦，信马此间行。
宋复古度支晚川晴雪:霁色变云林，寒光混烟水。遥山定何处，渺漭纔可指。
早秋山水砚屏:晚霭隔远岫，秋容入平林。方素仅盈尺，岩谷能许深。
寇君玉郎中大蟹:蟹性最难图，生意在螯跪。伊人得之妙，郭索不能已。
小蟹:骨甲与支节，解络尤精研。手足虽尔多，能使如一钱。
黄筌鹊雏:短羽已褵褷，弱胫方屴岌。母也向何处，开口犹仰食。
滕昌佑芙蓉:双干发寒葩，一枿立纹羽。欲品精妙人，君当二三数。
易元吉抱栎狨:老栎抱拥肿，金狨立鬅鬙。当年陇山道，似此见危层。
引子獐:苍獐引黄麑，双耳谁惊立。高原想新霁，町疃见行迹。
崔白败荷折苇寒鹭:疏苇雨中老，乱荷霜外凋。多情惟白鸟，常此伴萧条。
范宽雪中孤峰:大雪洒天表，孤峰入云端。何人向渔艇，拥褐对巑岏。
春山:冈原草木秀，溪谷云霞媚。君笔谁所传，独解吐和气。
秋山:孤峰露苍骨，疏木耸坚干。高堂挂虚壁，爽气来不断。
游闲居院:乘暇访闲居，临行欲所须。急沽龙口酒，忙打佛前鱼。
赠仙居宰陈述古  其四:我爱仙居宰，接人推至诚。一官厓岸绝，百志惠慈生。
和刘卿材十咏 耕者:四海兵今息，耕夫未得知。黄粱不敢吃，碗尚半蒿藜。
和刘卿材十咏 牧竖:逐处随青草，生来不识愁。旱田干欲死，拍手也须讴。
和刘卿材十咏 红树:几树浓于茜，斜阳景最幽。忽因风雨尽，全减十分秋。
和刘卿材十咏 野庙:中国浮图盛，祈禳渐不过。吾民非独困，山鬼恨尤多。
和刘卿材十咏 堠子:一堠居市廛，百堠居林莽。土木若有情，山中亦惆怅。
和刘卿材十咏 水鸭:忆在山中日，溪边把钓钩。相逢恐惊起，招手却回舟。
和刘卿材十咏 溪声:至音不可收，今人滞形器。欲知古乐心，山中此声是。
和刘卿材十咏 草市:冲市柴鱼集，应山鸡犬号。问知人苦乐，米价不多高。
和刘卿材十咏 龙潭:寂寞真龙去，雩坛血不干。世情多冷暖，对此鼻辛酸。
和刘卿材十咏 溪桥:忆得别离日，乡桥柳脚斜。读君诗一转，全似到吾家。
筇竹杖:琴鹤为友朋，出入常拂拭。生来节便高，故有扶危力。
闻蛙:佞舌儿女柔，异教蜩螗喧。岂能听蛙黾，静枕诗书眠。
渔家长安前诗:插屋数竿网，穿篱几尺船。水乡菱芡足，不着免租钱。
咏史二首  其一:仲尼一旅人，吴楚据南面。不知千载下，究竟谁贵贱。
咏史二首  其二:赐也相国尊，子思终不慕。乃知古今士，轻重复内顾。
与舍弟别舟岸间相望感叹成咏:涕泪昨辞亲，酸心今别子。舟陆空相望，掺袂即千里。
纪游十首  其五:北郭西郊外，联鞍共探春。惟应旧猿鸟，犹记两诗人。
纪游十首  其六:箧有亡友诗，愈久愈鲜健。不归芙蓉城，定返灵芝殿。
纪游十首  其七:照眼园花发，伤心墓草陈。君谟两字谥，迂叟九分人。
纪游十首  其八:轩豁百觚量，昂藏九尺身。如何天夺尽，真率社中人。
纪游十首  其九:自为遗老传，或入少年丛。我已无同辈，谁能起此翁。
纪游十首  其一○:由晋以至唐，几人作文字。前有酒德颂，后惟醉乡记。
北苑一首  其一:舂汲常分任，巾篝久服勤。汝何惭络秀，吾自志朝云。
北苑一首  其二:客送西州路，儿封北苑坟。凄凉蒿里挽，未必九泉闻。
即事  其一:医书攻百病，惟有老难医。雾眼朱成碧，霜颠涅不缁。
即事  其二:炎凉苍狗变，光景白驹驰。忽见镜中者，惊询汝是谁。
中秋大风雨五绝  其一:车唤阿香推，情知雨必雷。不干巽二事，也伴阿姨来。
中秋大风雨五绝  其二:□□□□□，冰轮□□□。□□□□妬，不管素娥愁。
中秋大风雨五绝  其三:好客期难至，清欢拟即差。不逢□□镜，何处觅金蟇。
中秋大风雨五绝  其四:诏岁银袍盛，头场玉鉴明。妃灵如有助，娥老尚多情。
中秋大风雨五绝  其五:眦血滴耕夫，愁眉蹙贾胡。良辰风雨至，不复田禾苏。
病中杂兴五言十首  其一:铁笔俱牵动，金台总去登。老僧不出院，挂起一枝藤。
病中杂兴五言十首  其二:皓素应难染，玄纁未易迎。只宜大床卧，或命小车行。
病中杂兴五言十首  其三:乌寺迎岩主，螭坳起涧翁。也须留几个，相伴听松风。
病中杂兴五言十首  其四:李广飞将军，世南行秘书。乃知数寸管，不及丈二殳。
病中杂兴五言十首  其五:鳌顶来差晚，龙髯去莫攀。不能从襄野，只合殉桥湾。
病中杂兴五言十首  其六:佛以灭为乐，观身等一沤。如何卢行者，镕铁护枯髅。
病中杂兴五言十首  其七:蒙叟云聃死，当时有吊宾。始知关尹子，迂诞诳愚人。
病中杂兴五言十首  其八:柳七葬淮头，营妓岁沥酒。不知花翁坟，有人擘纸否。
病中杂兴五言十首  其九:向来春帖子，残膏罥蛛丝。无复秦郎思，聊吟党进诗。
病中杂兴五言十首  其一○:跌荡四千首，流行宇宙间。国风几曾熄，圣笔不能删。
赠括苍管生二绝  其一:八十瞎兼挛，形骸槁木然。不烦大司命，更算小行年。
赠括苍管生二绝  其二:辂死向千年，占书世失传。安知无肘后，留在远孙边。
记小圃花果二十首  其一:借问缘何事，年年带笑容。春风无可笑，止有笑衰翁。
记小圃花果二十首  其二:勤披莱子服，种汝奉高堂。汝自忘忧尔，吾忧未易忘。
记小圃花果二十首  其三:果核无殊性，惟榴有北南。红榴满天下，不似玉榴甘。
记小圃花果二十首  其四:昔移红白种，同种谢池中。一朵不留白，两池皆变红。
记小圃花果二十首  其五:苦爱堂厨美，貛郎喜覆羹。饱食林下笋，输与邵先生。
记小圃花果二十首  其六:的皪开雕槛，氤氲入绮栊。何须傍班马，卧起二花中。
记小圃花果二十首  其七:但见空林摘，谁知园户馋。诏书免包贡，野老可分甘。
记小圃花果二十首  其八:生长古墙阴，园荒草树深。可曾沾雨露，不改向阳心。
记小圃花果二十首  其九:清泉浇后活，夜雨剪来新。有客陈三韭，无钱致八珍。
记小圃花果二十首  其一○:陶子沉酣汝，刘郎佩服之。元来天地内，乃有两东篱。
记小圃花果二十首  其一一:古有如瓶李，得之海上仙。如何阿戎辈，钻核怕人传。
记小圃花果二十首  其一二:累累生满树，知我老而饕。绝胜齐三士，轻生为二桃。
记小圃花果二十首  其一三:曼卿仙不死，隠隠素骡嘶。走入芙蓉里，花心路忽迷。
记小圃花果二十首  其一四:雨恼颦西子，晴扶睡贵妃。老夫方入定，为尔一撩诗。
记小圃花果二十首  其一五:丛生山上下，影在月中央。受性老弥辣，开花晚更香。
记小圃花果二十首  其一六:忆昔矜容色，如今懒抹涂。谁能面皮皱，施粉又施朱。
记小圃花果二十首  其一七:春令园中本，移来村墅中。大官今却献，黄帕不来封。
记小圃花果二十首  其一八:清旦书窗外，深丛茁一枝。人寻花不见，蝶有鼻先知。
记小圃花果二十首  其一九:老景欢悰少，看花偶出嬉。相随惟一肩，锦伞欲何施。
记小圃花果二十首  其二○:开落元无准，秾华浪得名。今朝俄绿暗，昨日尚朱荣。
戏咏文房四友  其一:昔可摧坚阵，今难作选锋。自怜吾鬓秃，亦笑汝头童。
戏咏文房四友  其二:方穿新砚众，寸眼旧岩稀。难倩宫娥捧，堪搘织女机。
戏咏文房四友  其三:吾墨千金价，曾登七宝床。终身惟守黑，断腕不书黄。
戏咏文房四友  其四:月似金莲炬，天如碧玉笺。剡藤边幅窘，写不尽遗编。
戏效屏山书斋十咏  其一:尖新頼摹画，老秃计休闲。露顶张长史，科头管幼安。
戏效屏山书斋十咏  其二:莫匪并州者，轻坚耐淬磨。文通怀内锦，裁割已无多。
戏效屏山书斋十咏  其三:虽无鹦鹉鸟，亦欠琵琶姬。纵使敲方响，獠奴佯不知。
戏效屏山书斋十咏  其四:炎鬰甚炊蒸，夏虫难语冰。家无红拂妓，捉麈自驱蝇。
戏效屏山书斋十咏  其五:欲系伯仁肘，难悬季子腰。自刊聊自用，渠刻任渠销。
戏效屏山书斋十咏  其六:轻薄如蝉翼，择兮风未休。烦劳汝威重，镇压彼轻浮。
戏效屏山书斋十咏  其七:有时一画起，有时三绝编。朱丝弦侧畔，玉界尺傍边。
戏效屏山书斋十咏  其八:莫谓蟾蜍小，渊源在许中。曹溪一滴水，驾浪作南宗。
戏效屏山书斋十咏  其九:雪萤贫士眼，珠翠贵人身。自从墙角弃，无复案头亲。
戏效屏山书斋十咏  其一○:工师将考室，何止大为杗。搘案虽微用，由来寸有长。
理发二首  其一:种种一何短，青青无复垂。可怜髡髦子，不见指冠时。
理发二首  其二:昔笑聪秃首，如韩戏观师。若聪今见我，汝亦有几时。
池上对月五首  其一:赤帝当垂令，余威烈暴秦。若无大圆镜，热杀世间人。
池上对月五首  其二:怒蝈喧幽耳，饥蚊搅熟眠。愿为修月户，住在广寒边。
池上对月五首  其三:世俗传偷药，嫦娥以此名。唐人皆咏月，吾取玉川生。
池上对月五首  其四:方士诳三郎，蟾宫事渺茫。至尊宜夕月，安敢问霓裳。
池上对月五首  其五:初插玉梳小，徐妆粉额新。乌啼风露冷，娥始现全身。
石竺山二十咏  其一:曾瞒张茂先，亦诳关尹喜。嗟余双眼白，任汝半空紫。
石竺山二十咏  其二:仅可着孤身，何曾有四邻。切须留一榻，让与细书人。
石竺山二十咏  其三:恰召阳翁伯，俄征谢自然。不知玉楼上，几个是诗仙。
石竺山二十咏  其四:闻说均州景，而今涴战尘。应随黑杀帝，避地肯来闽。
石竺山二十咏  其五:吾脚今无力，安能跪鞠躬。北瞻韩吏部，南仰狄梁公。
石竺山二十咏  其六:乍见作飞势，细听无唳声。雪翎差髣髴，丹顶不分明。
石竺山二十咏  其七:点额有墨痕，剖腹无素书。俗视如顽石，仙骑上太虚。
石竺山二十咏  其八:元不识死活，偶然逢二仙。昔与牧奴戏，今饶国手先。
石竺山二十咏  其九:白公诗酒人，惜也未闻道。乍可无除书，不可坏丹灶。
石竺山二十咏  其一○:慈悲乳孙叔，恭敬侍小颠。烦君常警逻，老子□□□。
石竺山二十咏  其一一:自饥犹可忍，民饥谁恻隠。吾评首阳薇，不若石竺笋。
石竺山二十咏  其一二:圣人称水哉，昼夜流不息。东坡如万斛，南华只五石。
石竺山二十咏  其一三:汞可点为金，铁可浸为铜。勿使钟官知，一朝比仙童。
石竺山二十咏  其一四:狼来咋吾羊，猩来窃吾酒。汝为百兽王，不闻一声吼。
石竺山二十咏  其一五:惜齿埋之土，何曾愿世知。终为交趾献，亦被普贤骑。
石竺山二十咏  其一六:嗒然蒙一衲，趺坐不知年。处处神通现，何须海岸边。
石竺山二十咏  其一七:海岛五百士，刘郎庐亦深。不似阿罗汉，神通无处寻。
石竺山二十咏  其一八:此来为佳处，高犹在绝颠。吾衰中道废，汝少更加前。
石竺山二十咏  其一九:此为何处所，满目是琼瑰。圣人被褐怀，呆汉空手回。
石竺山二十咏  其二○:力却帝尧禅，犹为颍水羞。似曾洗渠耳，不可饮吾牛。
又一首:吾蒙白裙帽，汝着紫袈裟。纵有傅大士，难和作一家。
无题一首:死以子托友，病将身付医。友今多市道，医或似屠儿。
送广师谒竹溪中书五言二首  其一:村老诗颠者，颠年八十年。后生被传染，引得广师颠。
送广师谒竹溪中书五言二首  其二:五十有三个，问法向谁边。村老小颠尔，竹溪翁大颠。
杂记五言十首  其一:洞达开堂奥，荒唐说剎尘。儒醇明告子，释黠热瞒人。
杂记五言十首  其二:不必桮桊性，安能桎梏身。谁知千载下，有个葛天民。
杂记五言十首  其三:青牛先已去，白鹤久方归。若欲分优劣，老聃贤令威。
杂记五言十首  其四:东行值伯伦，西去逢无功。不知何国土，疑是醉乡中。
杂记五言十首  其五:履霜行于野，绝粮厄于陈。伯奇父逐子，仲尼天戮民。
杂记五言十首  其六:追日忍渴走，喝月使倒行。夸父骨已朽，秦皇冢亦平。
杂记五言十首  其七:客有过吾庐，自言师陆朱。故应东海若，不及北山愚。
杂记五言十首  其八:先传传后学，自觉觉天民。鲁儒迷甚者，何以救迷人。
杂记五言十首  其九:荒哉穆天子，辙迹徧九垓。已写偃师弄，更引化人来。
杂记五言十首  其一○:愚哲皆根性，巫医各有传。参禅纔一宿，学幻费三年。
无题二首  其一:恕汉唾师德，酒徒拳伯伦。吾评此二士，颜子后无人。
无题二首  其二:季世雠相复，先贤量有余。潞还子方谪，坡答致中书。
端午五言三首  其一:绮纨贵家子，旗鼓少年场。屡舞众人醉，鲜妆一国狂。
端午五言三首  其二:士女匆匆散，溪山寂寂然。龙舟闲似我，阁起向沙边。
端午五言三首  其三:杂沓今观渡，依稀昔浴沂。居人空巷出，几个咏而归。
赠雪山李道人二首  其一:巧历推修短，前知定吉凶。吾为立标榜，唤做小淳风。
赠雪山李道人二首  其二:离乱雪山隔，艰难蜀信通。道人能缩地，移取向江东。
杂兴十首  其一:升天虽可喜，削地已堪哀。早知守厕去，何须拔宅来。
杂兴十首  其二:早持坚白论，晚踏软红尘。明逸并夷甫，初终似二人。
杂兴十首  其三:地逼难容足，天低碍举头。那堪去梯子，谁肯上高楼。
杂兴十首  其四:不肯弹冠起，俄从折简招。虽然舐丹药，未免悔青苗。
杂兴十首  其五:做了高官职，双眉皱不开。譬如三日妇，锦袜着珠鞋。
杂兴十首  其六:开阁何其盛，行边寝已疎。遶床弹指叹，六丈圣人欤。
杂兴十首  其七:典领天书使，修崇昭应祠。可怜有遗恨，殓不得髠缁。
杂兴十首  其八:专报熙丰怨，宁论爵齿高。可怜五朝老，双泪落斋旄。
杂兴十首  其九:扰扰多群蚁，冥冥有几鸿。蜀公陵下语，竟免入碑中。
杂兴十首  其一○:策免身常佚，登庸貌转癯。富公忘杖起，迂叟要人扶。
蝉:□□□鸣夏，高秋响激空。翼虽映华冕，身自闭雕笼。
蝶:庄周言达理，吾以蝶为优。无想亦无梦，有身长有愁。
燕:昔人怀故主，季世绝贫交。汝胜炎凉者，年年归旧巢。
蚁:呼童扫蚁子，勿上法堂阶。渠出卖厅角，云参妙喜来。
叙伦五言二十首  其一:杞辱中丞世，歆臣二姓廷。如何出腹子，反不以螟蛉。
叙伦五言二十首  其二:千古灵胥怒，惟知有伍奢。安知崇伯子，北面事重华。
叙伦五言二十首  其三:博览劳丸胆，精思恐呕心。可怜亲养薄，难报母恩深。
叙伦五言二十首  其四:文若忠于操，嘉宾谄事温。晦翁叹难嗣，坡老惜无孙。
叙伦五言二十首  其五:季历并公旦，均为未尽伦。吾评千万世，两个采薇人。
叙伦五言二十首  其六:翁子妻求诀，羞惭婿负薪。不如辟纑妇，保守灌园人。
叙伦五言二十首  其七:为固续汉史，嗔原作楚骚。伟哉二女子，才学识俱高。
叙伦五言二十首  其八:二王与二阮，尊幼自相推。却恐外人笑，儿痴叔亦痴。
叙伦五言二十首  其九:坚猛一时雄，犹知有谢公。王郎乳臭子，敢以壻挝翁。
叙伦五言二十首  其一○:晨膳嫌羹薄，寒机怪织迟。阿家语新妇，汝有作家时。
叙伦五言二十首  其一一:澄少危加杖，平肥亦食糠。刘郎豁如者，轑釜未能忘。
叙伦五言二十首  其一二:太傅风流祖，亲朋共手谈。元来碁有智，输墅与羊昙。
叙伦五言二十首  其一三:难泯同胞好，每因长舌疎。若能谐妇姒，九世可同居。
叙伦五言二十首  其一四:田蚡坐东向，贵加诸父兄。请渠观涑水，不敢齿耆英。
叙伦五言二十首  其一五:张陈翻覆易，管鲍始终难。帝腹容加膝，刘郎尚岁寒。
征妇词十首  其一:闻说三边地，今为百战场。君书一二纸，妾泪万千行。
征妇词十首  其二:妾甘为隠服，君喜冒先锋。但祝玉关入，宁无石窌封。
征妇词十首  其三:远书徒搅思，归信屡愆期。瓦卦偏无准，灯花未必知。
征妇词十首  其四:宽作三年别，安知四序迁。可怜容鬓改，人有几三年。
征妇词十首  其五:去时儿在腹，忽已语嚘哑。何日番休了，迎爷两手叉。
征妇词十首  其六:诗云王赫怒，吏说相宣威。假使从公旦，三年便衮归。
征妇词十首  其七:烧操蒙冲舰，获坚云母车。赐君新节钺，还妾旧荆綀。
征妇词十首  其八:野雉自双飞，离鸾半只栖。君非秋胡子，妾是杞梁妻。
征妇词十首  其九:江南丝帛贵，塞北雪霜浓。莫恨铁衣冷，全装可御冬。
征妇词十首  其一○:晨起推孤枕，昨夜留半衾。恐郎浑忘却，万一梦相寻。
商妇词十首  其一:嫁作商人妇，牙筹学算商。元来有胎教，生子肖弘羊。
商妇词十首  其二:今夕佳风月，身同影守房。藁砧定何处，皮裹铁心肠。
商妇词十首  其三:图南倭舶透，败北榷场开。妾貌不长好，君行何日回。
商妇词十首  其四:蜮含沙射影，鳄以尾勾人。不是妾饶舌，愿言君爱身。
商妇词十首  其五:客梦嫌鸡早，归心恨马迟。感君留半镜，教妾画新眉。
商妇词十首  其六:月夕孤单女，天涯放逐臣。偶逢顾曲客，忘却买茶人。
商妇词十首  其七:粉堞五七里，青帘三四家。客沽北府酒，女唱后庭花。
商妇词十首  其八:道远书筒少，时难旅橐垂。花飞春事过，柳暗晓妆迟。
商妇词十首  其九:昔梦随君去，犹疑在我傍。素惭倾国色，旋学入时妆。
商妇词十首  其一○:自说居奇货，人知有贩心。相如小商尔，卖赋得千金。
古宫词十首  其一:妾意憨如昔，君心苦不常。未闻求故剑，别有献明珰。
古宫词十首  其二:妬亦常情尔，长门谴太深。犹将金买赋，万一帝回心。
古宫词十首  其三:沟水通宫苑，泠泠去复回。无人漏言语，红叶是良媒。
古宫词十首  其四:年年花鸟使，选色进深宫。不论妾心赤，惟看妾臂红。
古宫词十首  其五:繐帐浑如旧，何曾奏伎来。君王不终惠，留妾在空台。
古宫词十首  其六:玉辇临前殿，方陈角抵嬉。如何熊犯跸，仅有一昭仪。
古宫词十首  其七:何必关山远，凉风在殿西。箫声犹袅袅，舞袖忽凄凄。
古宫词十首  其八:君恩如纨扇，惟恐值秋风。方喜入怀里，安知弃箧中。
古宫词十首  其九:八代更相禅，休文北面萧。不如文惠妾，垂泪记前朝。
古宫词十首  其一○:妾性尤柔顺，相看满面春。安知时态薄，偏妬入宫人。
处士妻十首  其一:死无衾覆首，贫乃士之常。妇谥为康子，何须问太常。
处士妻十首  其二:王遣金驷聘，先生已许王。徙家变名姓，非独接舆狂。
处士妻十首  其三:何必如郎伯，区区禄万钟。辟纑并织屦，足了一生中。
处士妻十首  其四:王将托一国，自驾请先生。门外车迹众，莱妻投畚行。
处士妻十首  其五:嫁与张京兆，新眉扫黛浓。不如伯鸾妇，长伴藁砧舂。
处士妻十首  其六:爱子死于汲，常情鲜不悲。贤哉孝廉妇，哭恐阿姑知。
处士妻十首  其七:遗金不知主，视若盗泉然。相与弃之野，妇贤夫亦贤。
处士妻十首  其八:当日献皇后，逃生屋壁间。何如伴庞老，同入鹿门山。
处士妻十首  其九:自从冀缺后，馌妇有谁欤。翟氏差清苦，肯同夫荷锄。
处士妻十首  其一○:夫出随羔鴈，妻忧往不还。别诗真善谑，帝笑放归山。
落花怨十首  其一:昨日十分春，今朝几聚尘。可怜傍辇者，有愧坠楼人。
落花怨十首  其二:轻薄防歌扇，回旋恋舞衣。不愁无地葬，犹拟上天飞。
落花怨十首  其三:越公多美妓，卫尉足名姝。无计留红拂，伤心坠绿珠。
落花怨十首  其四:滕叔死千载，犹存蛱蝶图。狂风一夕起，尽化作青芜。
落花怨十首  其五:春去花开谢，君王岂复知。不如刘项际，犹有葬虞姬。
落花怨十首  其六:开遍千红紫，东皇力最多。朱明笑青卉，无奈百花何。
落花怨十首  其七:天女殷勤散，风姨僝僽空。儿童扫落叶，蜂蝶抱枯丛。
落花怨十首  其八:徐庾空浮艳，何曾有一篇。我朝惟二宋，绝唱两三联。
落花怨十首  其九:已费栽培力，又为膏沐容。花神浑忘却，将谓属东风。
落花怨十首  其一○:谢女吟边絮，英台去日衣。不应零落尽，惟见蝶儿飞。
记汉事二首  其一:溺天子殿衙，呕丞相车茵。古有礼揖客，今无劾弄臣。
记汉事二首  其二:秦尊君卑臣，汉敬贤如宾。解衣南郑将，前席洛阳人。
寓言:生有缝舂讽，死无封禅书。不须求大手，吾自表幽墟。
砚:圆眼珠单颗，方穿玉一漥。宝如双白璧，草了十黄麻。
堋口逢人:艰难别离久，中外往还深。已改当时髪，空余旧日心。
遇边使:累年无的信，每夜望边城。袖掩千行泪，书封一尺金。
移住别友:自到西川住，惟君别有情。常逢对门远，又隔一重城。
题司空图壁:姓氏司空贵，官班御史卑。老夫如且在，不用叹屯奇。
感事:浊河从北下，清洛向东流。清浊皆如此，何人不白头。
楚思:迭浪与云急，翠兰和意香。风流化为雨，日暮下巫阳。
雪中:金阁倚云开，朱轩犯雪来。三冬辛苦样，天意似难栽。
道中有感:一醉六十日，一裘三十年。年华经几日，日日掉征鞭。
宋汴道中:平野有千里，居人无一家。甲兵年正少，日久戍天涯。
秋思:天地太萧索，山川何渺茫。不堪星斗柄，犹把岁寒量。
即事:三年离水石，一旦隐樵渔。为问青云上，何人识卷舒。
渔家:野水千年在，闲花一夕空。近来浮世狭，何似钓船中。
关中:风雨去愁晚，关河归思凉。西游无紫气，一夕九回肠。
归思:紫府归期断，芳洲别思迢。黄金作人世，只被岁寒消。
松:托根蟠泰华，倚干蚀莓苔。谁云山泽间，而无梁栋材。
梅:玉人下瑶台，香风动轻素。画角弄江城，鸣珰月中堕。
兰二首 一:清风摇翠环，凉露滴苍玉。美人胡不纫，幽香蔼空谷。
兰二首 二:谢庭漫芳草，楚畹多绿莎。于焉忽相见，岁晏将如何。
葡萄:金谷风露凉，绿珠醉初醒。珠帐夜不收，月明堕清影。
春草:随梦入池塘，无心在金谷。春风自年年，吹遍天涯绿。
渔:相聚即为邻，烟火自成簇。约伴过前溪，撑破蘼芜绿。
留别四首 一:鹏程三万里，别酒一千钟。好景当三月，春光上国浓。
留别四首 二:野花红滴滴，江燕语喃喃。鼓吹翻新调，都亭酒正酣。
留别四首 三:登庸趋俊乂，厕用野无遗。起喜赓歌日，明良际会时。
留别四首 四:盐车淹素志，长坂入青云。老骥春风里，奔腾独异羣。
春风四首 一:春风吹愁端，散漫不可收。不如古溪水，祗望乡江流。
春风四首 二:新花红烁烁，旧花满山白。昔日金张门，狼籍余废宅。
春风四首 三:回头语春风，莫向新花丛。我见朱颜人，多金亦成翁。
春风四首 四:多金不足惜，丹砂亦何益。更种明年花，春风自相识。
小院:小院无人夜，烟斜月转明。清宵易惆怅，不必有离情。
春雪初霁杏花正芳月上夜吟:霁景明如练，繁英杏正芳。姮娥应有语，悔共雪争光。
文惠宫人:认得前家令，宫人泪满裾。不知梁佐命，全是沈尚书。
赠窦尊师:我爱窦高士，弃官仍在家。为嫌句漏令，兼不要丹砂。
塞上:受降城必破，回落陇头移。蕃道北海北，谋生今始知。
感兴:禾黍不阳艳，竞栽桃李春。翻令力耕者，半作卖花人。
望湘亭:湘水似伊水，湘人非故人。登临独无语，风柳自摇春。
采桑:晓陌携笼去，桑林路隔淮。何如鬬百草，赌取凤皇钗。
闷题:落第春相困，无心惜落花。荆山归不得，归得亦无家。
中台五题 乳毛松:松格一何高，何人号乳毛。霜天寓直夜，媿尔伴闲曹。
中台五题 樗里子墓:贤人骨已销，墓树几荣凋。正直魂如在，斋心愿一招。
中台五题 牡丹:乱前看不足，乱后眼偏明。却得蓬蒿力，遮藏见太平。
中台五题 玉蕊:唐昌树已荒，天意眷文昌。晓入微风起，春时雪满墙。
中台五题 石柱:暴乱免遗折，森罗贤达名。末郎何所取，叨继外门荣。
吊水部贾员外嵩:八韵与五字，俱为时所先。幽魂应自慰，李白墓相连。
嘉陵:细雨湿萋萋，人稀江日西。春愁肠已断，不在子规啼。
橹声:烟外桡声远，天涯幽梦回。争知江上客，不是故乡来。
过二妃庙:残阳楚水畔，独吊舜时人。不及庙前草，至今江上春。
送友人:登高迎送远，春恨并依依。不得沧洲信，空看白鹤归。
从猎三首 一:猎犬谙斜路，宫嫔识认旗。马前双兔起，宣尔羽林儿。
从猎三首 二:小镫狭秋鞘，鞍轻妓细腰。有时齐走马，也学唱交交。
从猎三首 三:蹀躞巴陵骏，毰毸碧野鸡。忽闻仙乐动，赐酒玉偏提。
花时与钱尊师同醉因成二十字:桥下浅深水，竹间红白花。酒仙同避世，何用厌长沙。
春至  其一:松鸣山欲浮，昨夜春风过。晓户启晴光，早鶑啼一个。
春至  其二:朝吟还自酬，暮吟还自酢。年光整整来，山房人亦乐。
雪夜:酒力欺寒浅，心清睡较迟。梅花擎雪影，和月度疏篱。
郊野:白鸟冲烟去，山僧渡水来。竹篱茅舍外，忽见野梅开。
舟  其三:鼓棹过前湾，推篷破旅颜。山回流水转，烟逐晓云闲。
自然仙井  其一:仙翁去不还，石井烟雾白。谁能蹑其踪，勾漏良吾宅。
自然仙井  其二:井空寒不流，汲取不知夏。披襟醉瑶华，白榆历历下。
翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其一:饮月漱吟齿，心事何轮囷。醉舞影凌乱，子其谪僊人。
翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其二:老蟾挂青冥，寒影堕秋渚。流声到楚泽，千古相溶与。
翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其三:露气粟我肤，弃捐掌中月。高眼没云鸿，澄辉眇穷发。
翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其四:天风来广寒，吹下云锦裳。虽无金错刀，缇革余敢忘。
翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其五:歌子秋风迭，诵子明月篇。信有习凿齿，胜读书十年。
石门峰:横石架广门，天风自来去。夜半闻洞箫，知是神游处。
题陈景说诗稿后  其一:今人宗晚唐，琢句亦清好。碧海掣长鲸，君慕杜陵老。
题陈景说诗稿后  其二:月明孤屿云，一鹤唳清夜。和之以君诗，竹牖寒灯下。
题陈景说诗稿后  其三:倚马挥万言，跨馿哦一字。迟速不须论，纫云看奇思。
余秋责余不归责之诚是也余非敢忘乡井而答以诗:兔狡应多穴，狐妖解首丘。一巢鸠样拙，何计老菟裘。
西湖冰合忽见小舟:四望黯同云，平湖堕银汉。一叶柳边来，应是寒澌泮。
偶作  其一:才退愁无友，时艰悔有家。乡心惭杜宇，世事付杨花。
竹:虚心怀月明，劲节挺玉立。岂是外春风，春风无处入。
癸未守岁:岁宜乡里守，杯共弟兄衔。明日人相问，行年五十三。
逆风返顺和东翔侄韵:观国丹心切，横舟绿水迟。东君如有意，风返晓江吹。
北高峰:上到北高峰，京城一方册。天边极双眸，云阔海门白。
湖口和全父弟韵:鄱阳湖口县，山合锁人烟。石壁排屏翠，临江障百川。
秤锤峡:秤锤盘巨石，藏重亦藏轻。待出持衡手，一匡天下平。
和文与可洋州园亭三十咏 湖桥:湖南堂宇深，湖北林亭远。不作过湖桥，两处那相见。
和文与可洋州园亭三十咏 横湖:湖里种荷花，湖边种杨柳。何处渡桥人，问是人间否。
和文与可洋州园亭三十咏 书轩:绿竹覆清渠，尘心日日疏。使君遗癖在，苦要读文书。
和文与可洋州园亭三十咏 冰池:水深冰亦厚，滉荡铺寒玉。好在水中鱼，何愁池上鹜。
和文与可洋州园亭三十咏 竹坞:空陂放修竹，肃肃复冥冥。莫除坞外笋，从使入园生。
和文与可洋州园亭三十咏 荻浦:离披寒露下，萧索微风触。摧折有余青，从横未须束。
和文与可洋州园亭三十咏 蓼屿:风高莲欲衰，霜重蓼初发。会使此池中，秋芳未尝歇。
和文与可洋州园亭三十咏 望云楼:云生如涌泉，云散如翻水。百变一凭栏，悠悠定谁使。
和文与可洋州园亭三十咏 天汉台:台高天汉近，匹练挂林端。秋深霜露重，谁见落西山。
和文与可洋州园亭三十咏 待站台:夜色何苍苍，月明久未上。不上倚城台，无奈东南嶂。
和文与可洋州园亭三十咏 二乐榭:动静惟所遇，仁智亦偶然。谁见二物外，犹有天地全。
和文与可洋州园亭三十咏 灙泉亭:泉来草木滋，泉去池塘满。委曲到庭除，清泠备晨盥。
和文与可洋州园亭三十咏 吏隠亭:隠居亦非难，欲少求易遂。有意未成归，聊就茅檐试。
和文与可洋州园亭三十咏 霜筠亭:林高日气薄，竹色凈如水。寂历断人声，时有鸣禽起。
和文与可洋州园亭三十咏 无言亭:处世欲无言，事至或未可。唯有此亭空，宴坐聊从我。
和文与可洋州园亭三十咏 露香亭:重露覆千花，繁香凝畦圃。不忍日将晞，散逐微风去。
和文与可洋州园亭三十咏 涵虚亭:虚亭面疏篁，窈窕众景聚。更与坐中人，行寻望来处。
和文与可洋州园亭三十咏 溪光亭:溪亭新雨余，秋色明滉漾。鸟渡夕阳中，鱼行白石上。
和文与可洋州园亭三十咏 过溪亭:溪浅复通桥，过者犹恨懒。頼有沙上鸥，常为独游伴。
和文与可洋州园亭三十咏 披锦亭:春晚百花齐，绵绵巧如织。细雨洗还明，轻风卷无迹。
和文与可洋州园亭三十咏 禊亭:觞流无定处，客醉醒还酌。毋令仲御歌，空使人惊愕。
和文与可洋州园亭三十咏 菡萏轩:开花浊水中，抱性一何洁。朱槛月明时，清香为谁发。
和文与可洋州园亭三十咏 荼{艹縻}洞:猗猗翠蔓长，蔼蔼繁香足。绮席堕残英，芳樽渍余馥。
和文与可洋州园亭三十咏 篔筜谷:谁言使君贫，已用谷量竹。盈谷万万竿，何曾一竿曲。
和文与可洋州园亭三十咏 寒芦港:芦深可藏人，下有扁舟泊。正似洞庭风，日莫孤帆落。
和文与可洋州园亭三十咏 野人庐:野人三四家，桑麻足生意。试与叩柴荆，言辞应有味。
和文与可洋州园亭三十咏 此君庵:风梢绕檐匝，霜干当窗凈。遥知素壁上，醉墨森相映。
和文与可洋州园亭三十咏 金橙径:叶如石楠坚，实比霜柑大。穿径得新苞，令公忆鲈鲙。
和文与可洋州园亭三十咏 南园:官是劝农官，种桑亦其所。安得陌上人，隔叶攀条语。
和文与可洋州园亭三十咏 北园:使君美且仁，遍地种桃李。岂独放春花，行看食秋子。
题李公麟山庄图 建德馆:龙眠渌凈中，微吟作云雨。幽人建德居，知是清风主。
题李公麟山庄图 墨禅堂:此心初无住，每与物皆禅。如何一丸墨，舒卷化山川。
题李公麟山庄图 华岩堂:佛口如澜翻，初无一正定。画作正定看，于何是佛性。
题李公麟山庄图 云芗阁:清溪便种稻，秋晚连云熟。不待见新舂，西风芗自足。
题李公麟山庄图 发真坞:山开稍有路，水放亦成川。游人得所息，真意方澹然。
题李公麟山庄图 芗茅馆:山居少华丽，牵茅结凈屋。此间不受尘，幽人亦新沐。
题李公麟山庄图 璎珞岩:泉流逢石缺，脉散成宝网。水作璎珞看，山是如来想。
题李公麟山庄图 栖云室:石室空无主，浮云自去来。人间春雨足，归意带风雷。
题李公麟山庄图 秘全庵:世道自破碎，全理未尝违。溪山亦何有，永觉平日非。
题李公麟山庄图 延华洞:共恨春不长，逡巡就摇落。一见洞中天，真知世间恶。
题李公麟山庄图 澄元谷:石门日不下，潭镜月长临。细细溪风渡，相看识此心。
题李公麟山庄图 雨花岩:岩花不可攀，翔蕊久未堕。忽下幽人前，知子观空坐。
题李公麟山庄图 泠泠谷:层崖落飞泉，微风泛乔木。坐遣谷中人，家家有琴筑。
题李公麟山庄图 玉龙峡:白龙昼饮潭，修尾挂石壁。幽人欲下看，雨雹晴相射。
题李公麟山庄图 观音岩:倚崖开翠屏，临潭置苔石。有所独无人，君心得未得。
题李公麟山庄图 垂云沜:未见垂云沜，其如归兴何。路穷双足热，为我洗盘陀。
题李公麟山庄图 胜金岩:置马步岩间，岩前得平地。肴蔬取行簏，粗饱有遗味。
题李公麟山庄图 宝华岩:团团宝华岩，重重荫珍木。归来得商鼎，试鬻溪边绿。
题李公麟山庄图 陈彭漈:苍壁立精铁，县泉泻天绅。山行见已久，指与未来人。
题李公麟山庄图 鹊源:溪深龟鱼骄，石瘦椿楠劲。借子木兰船，宽我芒鞋病。
学士院端午帖子二十七首 皇帝阁六首 其一:溽暑避华构，清风迎早朝。枫槐高自舞，冰雪晚初消。
学士院端午帖子二十七首 皇帝阁六首 其二:南讹初应历，五日未生阴。灵药收农录，熏风拂舜琴。
学士院端午帖子二十七首 皇帝阁六首 其三:皇心本夷旷，一气自炎凉。不废荆吴旧，民风见未央。
学士院端午帖子二十七首 太皇太后阁六首 其一:决狱初迎雨，开仓旋取陈。青黄今接夏，饥疫免忧春。
学士院端午帖子二十七首 太皇太后阁六首 其二:帘密风时度，宫深日倍长。纻罗随节赐，黍麦趁新尝。
学士院端午帖子二十七首 太皇太后阁六首 其三:执热宁忘濯，清心自释烦。东朝闻好语，畏日解余暄。
学士院端午帖子二十七首 皇太后阁六首 其一:寿康朝谒蚤，长信燕闲多。不有图书乐，其如昼漏何。
学士院端午帖子二十七首 皇太后阁六首 其二:玉宇宜朱夏，壶冰生晚凉。深心念行暍，清夜久焚香。
学士院端午帖子二十七首 皇太后阁六首 其三:蚕宫罢采撷，暴室献朱黄。翕呷霜纨动，阑班彩缕长。
学士院端午帖子二十七首 皇太妃阁五首 其一:晓起钟犹凝，朝回露欲干。逡巡下清跸，委曲问平安。
学士院端午帖子二十七首 皇太妃阁五首 其二:压蔗出寒浆，敲冰簇画堂。人间正袢暑，天上绝清凉。
学士院端午帖子二十七首 夫人阁四首 其一:修厦欺晴日，重帘度细风。羣仙不烦促，长在广寒宫。
学士院端午帖子二十七首 夫人阁四首 其二:寻芳空茂木，斗草得幽兰。歌舞纤絺健，嬉游玉佩珊。
颂 七:伏藏不离体，珠在内身中。但向心边会，莫远外于空。
颂二首 一:空手把锄头，步行骑水牛。人从桥上过，桥流水不流。
率题六章 第六章劝同趣至真解因缘缚:唯愿趣真道，研虑荡众缘。累尽超妙国，逍遥无畏天。
王良百一歌 略相 一:耳小根一握，头长鼻要宽。能行三百里，解立四蹄攒。
王良百一歌 略相 二:臆前虽阔备，眼旷腹须平。项长筋骨促，尾骨短为精。
王良百一歌 略相 三:鹿耳天然快，獐头第一强。蹄轻腰又短，伯乐亦称良。
王良百一歌 略相 四:鼻上纹王字，目中青晕侵。虽然有筋骨，更要汗沟深。
王良百一歌 略相 五:初生无毛者，伯乐号龙驹。七朝方始起，千匹也应无。
王良百一歌 略相 六:近者虽似小，远望却成高。要知深有力，腹上逆生毛。
王良百一歌 略相 八:口浅不能食，眼深多咬人。猪膝难任重，焉堪致远行。
王良百一歌 略相 九:要知有寿马，唇慢口方停。好是如羊目，驆良寿亦长。
王良百一歌 略相 十:不在如龙状，追风号古来。目前毛骨骏，未可比驽骀。
王良百一歌 毛病 一:项上如生旋，有之不用夸。环缘不利长，金以号螣蛇。
王良百一歌 毛病 二:后有丧门旋，前兼有挟尸。即君不用蓄，无事亦须疑。
王良百一歌 毛病 三:牛额并衔祸，非常害长多。古人如是说，比事不须歌。
王良百一歌 毛病 四:带剑浑小事，丧门不可当。滴泪如入口，有福也须防。
王良百一歌 毛病 五:黑色耳金白，从来号孝头。假饶千里走，奉劝不须留。
王良百一歌 毛病 六:背上毛生旋，驴骡亦有之。只惟鞍贴下，比者是駞尸。
王良百一歌 毛病 七:衔祸口边冲，时间祸必逢。古人称是病，焉敢不言凶。
王良百一歌 毛病 八:眼下毛生旋，遥看似泪痕。假饶福也病，无祸亦妨人。
王良百一歌 毛病 九:毛病深知害，妨人在不占。大都如此类，无祸也宜嫌。
王良百一歌 毛病 十:担耳駞鬃项，虽然毛病殊。更若兼鳌尾，有实不如无。
王良百一歌 杂忌 二:欲出须知此，笼头莫挂垂。虽然无大患，惊惧事防为。
王良百一歌 杂忌 三:面北朝朝餧，形躯渐渐伤。其中忽有患，有患悔难当。
王良百一歌 杂忌 四:远来亦忌饱，出去不妨饥。向水莫许骤，偏伤肺与脾。
王良百一歌 杂忌 五:浊水休教饮，多饶毛色焦。时间虽不觉，日内不生臕。
王良百一歌 杂忌 六:偏怕腥膻物，仍嫌土作槽。鼠穿成大秽，更忌艹中毛。
王良百一歌 杂忌 七:上山犹许骤，不岭不宜骑。必定伤筋骨，能令日渐羸。
王良百一歌 杂忌 八:近学新医者，还知此事难。将针宜刺浅，方便更须端。
王良百一歌 杂忌 九:凡针六脉血，不在昔令多。移时古不止，伤损返如何。
王良百一歌 杂忌 十:有病何妨疗，无伤血莫针。近来愚学者，此意未知深。
王良百一歌 眼病 一:一切眼昏瘴，皆因热所伤。莫令肝脏冷，泪出转难当。
王良百一歌 眼病 二:黄风有赤脉，白翳忌侵睛。须抽眼脉血，救疗有功能。
王良百一歌 眼病 三:乌风起肝脏，忽患便青盲。便是通神妙，除非解损睛。
王良百一歌 眼病 四:有瘴多须泪，无令冷药多。细辛并地骨，犀角决明和。
王良百一歌 眼病 五:外瘴须磨点，黄连最能駈。乌鱼骨颇妙，辄莫用珍珠。
王良百一歌 眼病 七:不可全凭药，时闻亦用针。频抽口鼻血，脑热勿令侵。
王良百一歌 眼病 八:肝病眼睛病，眼昏肝有风。发来时生晕，嚾烙抵神功。
王良百一歌 眼病 九:环睛难为病，侵睛多即惊。月中骑亦惧，云内更同盲。
王良百一歌 眼病 十:卒热传肝肺，尫羸也易推。奈何双目暗，得较也何时。
王良百一歌 医候 一:欲知看口色，春季忌于青。若似秋时候，医之必得宁。
王良百一歌 医候 二:夏病不食草，口中赤色深。莫将为热疗，热疗病难寻。
王良百一歌 医候 三:秋病口中白，时时喘息粗。于中带黑色，肝肺恐应无。
王良百一歌 医候 四:冬季口中黑，医之不必痊。卧蚕虽有色，而退也无缘。
王良百一歌 医候 五:大抵怕青黑，兼忧喘息粗。神功也不救，迟治气全无。
王良百一歌 医候 六:肺病多方疗，心伤鹘骨抽。目前虽得效，已后发无休。
王良百一歌 医候 七:鼻内出脓血，如加气转抽。岂堪连背硬，何用更开喉。
王良百一歌 医候 八:肺病休疑冷，猩膻不可为。但将凉药疗，莫使小猪脂。
王良百一歌 医候 九:天门还治肺，地骨也医肝。心热黄芩妙，人参性不寒。
王良百一歌 医候 十:前面热未退，腰胯却行迟。是热须医热，少将冷药医。
王良百一歌 起卧 一:脾寒令肉颤，胃冷吐清涎。但针脾上穴，暖胃药为先。
王良百一歌 起卧 二:擈尾褰唇痛，起卧四蹄摊。频频覤肷上，冷热气相干。
王良百一歌 起卧 三:起卧无时度，将身似狗蹲。肠中如粪结，巴豆最为珍。
王良百一歌 起卧 四:若作如斯候，切在细推寻。如逢肾脉上，多应肠入阴。
王良百一歌 起卧 五:识得寻常病，便须用橘皮。槟榔为第一，葱油最相宜。
王良百一歌 起卧 六:止痛当归妙，牵牛芍药和。生姜宜剩使，滑石勿令多。
王良百一歌 起卧 七:治脾人间妙，针脾第一功。目前兼恶急，气脉当时通。
王良百一歌 起卧 八:尿血还缘热，风虚结涩为。秦艽能治疗，通利大黄奇。
王良百一歌 起卧 九:忽伤粪如水，赤黄气息腥。饶医能用药，口色怕微青。
王良百一歌 起卧 十:若还退草料，腹中虚气鸣。大似肠黄候，脾家气不匀。
王良百一歌 疗风 一:有伤即为急，无伤呼为慢。先针喉脉血，亦须先由汗。
王良百一歌 疗风 二:尾揭遍身硬，耳肾闪骨生。此风从后得，暖处勿吹惊。
王良百一歌 疗风 三:病见从前得，斯须便过关。大风烙最妙，入口下应难。
王良百一歌 疗风 四:四脚难移动，一边汗出微。口中时吐沫，见此莫生疑。
王良百一歌 疗风 六:是药皆治病，唯风却要虵。防风并半夏，最急是天麻。
王良百一歌 疗风 七:治疗皆凭药，就中风也难。七朝疑似退，火烙大无端。
王良百一歌 疗风 九:花蛇及干蝎，亦疗脑旋风。乌头勿单使，麻黄更要芎。
王良百一歌 疗风 十:有风切忌惊，角耳最为精。汉椒并附子，相合耳中倾。
王良百一歌 筋骨 一:膊痛缘骑苦，蹄伤败血攻。痛时针且妙，蹄损火能通。
王良百一歌 筋骨 二:膝骨难任痛，行时脚失多。无端针脉血，得效也蹉跎。
王良百一歌 筋骨 三:子骨连蹄痛，多应是物伤。烙蹄蹄不发，渐渐骨开张。
王良百一歌 筋骨 四:失节莫交频，鹿节黄水成。假饶用火烙，滑石镇长盈。
王良百一歌 筋骨 五:但是筋骨痛，皆因伤损为。于中砚子骨，末后不通医。
王良百一歌 筋骨 六:食槽胀虽烙，多缘腑病生。胃翻加止沫，何药效能成。
王良百一歌 筋骨 七:小胯骨若痛，牵连雁翅疼。从针须得穴，用药更持锋。
王良百一歌 筋骨 八:曲池鹅鼻骨，胀时不在针。芸台并紫葛，巴豆最功深。
王良百一歌 筋骨 九:附骨侵于膝，走骤多饶失。火烙意还粗，药消为第一。
王良百一歌 疗黄 一:头闷忽衔缰，此即是心黄。先须用火烙，时下得安康。
王良百一歌 疗黄 二:胸黄忽肿硬，未可用针针。须使消黄药，无令痛所侵。
王良百一歌 疗黄 三:偏次黄虽少，还缘积热成。尝闻连五脏，根向肺中生。
王良百一歌 疗黄 四:喉内若生黄，此病实难当。药针但少效，向里结成囊。
王良百一歌 疗黄 五:急慢肠黄候，患时俱一般。慢时一月多，急则当时间。
王良百一歌 疗黄 六:肾黄肾脉肿，积冷致如然。还须熁腰上，以此出顽涎。
王良百一歌 疗黄 七:水黄连带脉，虚肿在皮肤。先用火针治，消时脓出余。
王良百一歌 疗黄 八:肷黄不用针，涂药妙能深。涓石并葶苈，橘皮使蔚金。
王良百一歌 疗黄 九:骡马缘风热，因此作妳黄。涂药教驹匝，切恐结成囊。
王良百一歌 疗黄 十:一切黄虚肿，多缘积热生。宜抽喉脉血，诸毒不能成。
王良百一歌 疮痍 一:竹节疗膊疮，骨钻亦难当。若涂先用洗，欲使洗盐汤。
王良百一歌 疮痍 二:贴疮须用药，艾炙且令焦。干姜将入内，根出始方消。
王良百一歌 疮痍 三:疳疮生眼畔，疳血化为虫。即渐侵于脑，和睛变作脓。
王良百一歌 疮痍 五:肺毒若生疮，医之要肺凉。贴药虽宜洗，可用甘草汤。
王良百一歌 疮痍 六:断踠缘风血，燥蹄亦一般。麝香葶苈子，贯众及黄丹。
王良百一歌 疮痍 七:冷病缘草结，脓多疮口寒。乳香幷附子，贴此始应看。
王良百一歌 疮痍 八:疥癣深秋旺，爪疮盛夏多。都缘风血聚，忙疗莫蹉跎。
王良百一歌 疮痍 九:血躁连蹄肿，筋风血作脓。芜荑鹤风妙，能杀此般虫。
王良百一歌 齿岁 一:齿有数般苍，教伊识不妨。莫言为小事，识得大贤良。
王良百一歌 齿岁 二:黑白一齐全，生来始八年。中间初似破，十二岁无偏。
王良百一歌 齿岁 四:四齿不曾退，年已只似驹。但看边畔者，咬得臼还殊。
王良百一歌 齿岁 五:向南马齿口，野放咬山多。区臼虽先破，莫言齿岁过。
王良百一歌 齿岁 六:黄区将欲尽，黑白以全无。上下齿更展，十二岁应余。
道藏歌诗 一:王龟七宝林，唱赞愿同舟。丹景曜目精，令我心踟蹰。
道藏歌诗 二:解带天皇寝，停驾高上兵。玉真造角节，翊卫自相扶。
道藏歌诗 三:玉皇命真王，飞轩浪天陔。诸天驩且悦，琼音自玱凄。
道藏歌诗 四:重萌郁以赫，朱风引鸣鸠。既忘荣曜契，何不宝僊居。
道藏歌诗 五:不见九灵母，北真道相遒。九龙运东井，天马发西嵎。
道藏歌诗 六:仰翕长庚井，练胎反婴孩。太一保命籍，南陵拔夜居。
道藏歌诗 七:同欢舞云华，众真欣谁喻。丹景曜目精，令我心踟蹰。
道藏歌诗 十:游云落太阳，飙景凌三天。千秋似清旦，万岁犹日半。
道藏歌诗 十二:观见学仙客，蹊路放炎烟。阳光不复朗，阴精不复明。
道藏歌诗 十五:徘徊二元际，内观自缠绵。灵胎运九霞，永保亿万椿。
道藏歌诗 十八:白鹄挥轻翮，神虬奋绿鳞。羣仙严轩驾，玉女散华烟。
道藏歌诗 二十:逍遥聚无散，身生水火先。大运会开度，弥劫为一龄。
道藏歌诗 二十一:冥化自有数，我真法自然。妙曲发空洞，宫商结仙灵。
道藏歌诗 二十四:回舞太空岭，六气运重幽。我际岂能寻，使尔终不雕。
道藏歌诗 二十五:仙童掇朱实，神女献玉瓜。浴身丹浥池，濯发甘泉波。
道藏歌诗 二十六:宴景玉京上，游轮蹲玄都。逍遥大明中，长灯焕翠罗。
道藏歌诗 二十七:乞免五难中，制召诸天魔。灵岳不崩陷，福地更炼胎。
道藏歌诗 二十八:运役自然气，于是息三徒。一畅万劫感，庆贺西玉那。
道藏歌诗 二十九:五道息对魂，九幽罢三途。不闻孤魂声，但闻兴乐歌。
道藏歌诗 三十:荣秀椿却期，乘运应灵图。兜术开大有，一庆享祚多。
道藏歌诗 三十一:下看荣竟子，笃似蛙与蟆。顾盼庆浊中，忧患自相罗。
道藏歌诗 三十三:弹璈北寒台，七灵曜紫霄。济济羣仙举，纷纷尘中罗。
道藏歌诗 三十四:太虚感灵会，命我生成章。诸天普欣悦，一切稽首恭。
道藏歌诗 三十五:开度飞玄真，凝化轮空洞。帝真始明精，号曰字符阳。
道藏歌诗 三十七:郁郁对启明，圆华焕三冲。飙粲丽九天，天绿绕丹房。
道藏歌诗 四十:灵章癊玄方，仰感旋曜精。诜诜繁茂萌，重德必克昌。
道藏歌诗 四十一:携袂明真馆，仰期天上皇。北钧唱羽人，玉女粲贤众。
道藏歌诗 四十二:引领嚣庭内，开心机秽冲。一静安居苦，试去视沧浪。
道藏歌诗 四十三:渊响启灵扉，七门扇羽章。阳台大洞野，幽逸英芝充。
道藏歌诗 四十五:霄軿纵横舞，紫盖托朱方。风尘有忧哀，陨我白鬓翁。
道藏歌诗 四十八:玉台敷朱霄，绿霞高有墉。体矫万津波，神生摄十方。
道藏歌诗 五十:提携宴玉宾，契驾乘烟骋。黄箓命玉符，公子运我上。
道藏歌诗 五十一:玉虚范玄象，高会通冥想。三曜无停晖，明真焕云芒。
道藏歌诗 五十三:飞轮蔼太宗，无形亦无迹。纵路任飞轮，萧萧起界外。
道藏歌诗 五十五:夕游蓬莱岛，期对华景宴。神仙结丹藻，流晖寄文翰。
道藏歌诗 五十六:风云隐宛微，讲论五岳匠。砗磲精流璃，琥珀金刚镜。
道藏左夫人歌:腾跃云景辕，浮观霞上空。霄軿纵横舞，紫盖记灵方。
迭韵诗:看河水漠沥，望野草苍黄。露停君子树，霜宿女姓姜。
迭连韵诗:羁客意盘桓，流泪下阑干。虽对琴觞乐，烦情仍未欢。
重字韵诗:望野草青青，临河水活活。斜峰缆舟行，曲浦浮积沫。
繁说病诗:从风似飞絮，照日类繁英。拂岩如写镜，封林若耀琼。
平头诗 二:山方翻类矩，波圆更若规。树表看猿挂，林侧望熊驰。
平头诗 三:朝云晦初景，丹池晚飞雪。飘枝聚还散，吹杨凝且灭。
上尾诗 一:可怜双飞凫，俱来下建章。一个今依是，拂翮独先翔。
鹤膝诗 一:拨棹金陵渚，遵流背城阙。浪蹙飞船影，山挂垂轮月。
鹤膝诗 二:陟野看阳春，登楼望初节。绿池始沾裳，弱兰未央结。
大韵诗:游鱼牵细藻，鸣琴咔好音。谁知迟暮节，悲吟伤寸心。
傍纽诗 二:元生爱皓月，阮氏愿清风。取乐情无已，赏玩未能同。
傍纽诗 三:云生遮丽月，波动乱游鱼。凉风便入体，寒气渐钻肤。
犯相滥诗:玉绳耿长汉，金波丽碧空。星光暗云里，月影碎帘中。
秋诗:熠耀庭中度，蟋蟀傍窗吟。条间垂白露，菊上带黄金。
咏秋诗:熠耀流寒火，蟋蟀动秋音。凝露如悬玉，攒菊似披金。
的名对诗 一:东圃青梅发，西园绿草开。砌下花徐去，阶前絮缓来。
的名对诗 三:鲜光叶上动，艳彩花中出。疏桐映兰阁，密柳盖荷池。
隔句对诗 一:昨夜越溪难，含悲赴上兰。今朝逾岭易，抱笑入长安。
隔句对诗 二:月映茱萸锦，艳起桃花颊。风发蒲桃秀，香生云母帖。
隔句对诗 三:翠苑翠峰外，单蜂拾蘂归。芳园芳树里，双燕历花飞。
联绵对诗 一:看山山已峻，望水水仍清。听蝉蝉响急，思乡乡别情。
联绵对诗 五:霏霏敛夕雾，赫赫吐晨曦。轩轩多秀气，奕奕有光仪。
互成对诗 一:天地心间静，日月眼中明。麟凤千年贵，金银一代荣。
异类对诗 一:天清时云外，山峻紫微中。鸟飞随去影，花落逐摇风。
双声对诗 二:五章纷冉弱，三冬粲陆离。怅望一途阻，参差百虑违。
迭韵对诗 一:放畅千般意，逍遥一个心。潄流还枕石，步月复弹琴。
迭韵对诗 二:徘徊夜月满，肃穆晓风清。此时一罇酒，无君徒自盈。
赠物阶诗 一:心贞如玉性，志洁若金为。托曾同心叶，因附合欢枝。
赠物阶诗 二:合瞑刺缝罢，守啼方达曙。带长垂两巾，代人交手处。
写心阶诗 二:插花花未歇，熏衣衣已香。望望遥心断，凄凄愁切肠。
援寡阶诗 一:女萝本细草，抽茎信不功。凭高出岭上，假树入云中。
和诗阶诗 一:花桃微散红，萠兰稍开紫。客子情已多，春望复如此。
本愿大戒经颂一章:学自行为急，奉戒制情心。虚夷正气居，仙圣自相寻。
和刘天启并留别  其二:相从无十日，相别又经年。为问南来雁，群飞孰使然。
送光兄之百丈兼呈山中禅师以当书矣  其一:不疑汝未彻，端的若为分。宝剑寒光动，桃花云里春。
送光兄之百丈兼呈山中禅师以当书矣  其二:生涯一物无，坐对方来客。有问不违伊，向道庭前柏。
送僧归四明:跛鳖三年病，一书千里心。冤家容可避，到老也相寻。
戒庵主示诸老船子图偈赞因与之结缘  其一:我笑华亭老，虚舟漾明月。撞着问津人，万劫系驴橛。
戒庵主示诸老船子图偈赞因与之结缘  其二:开口赠两桡，老婆心更切。回首与翻身，亦未为剿绝。
戒庵主示诸老船子图偈赞因与之结缘  其三:那堪镢头边，勿令有断绝。老戒不放伊，携之入闽粤。
戒庵主示诸老船子图偈赞因与之结缘  其四:到处出似人，几个知时节。空也心胆麤，戒戒勿漏泄。
竹斋:谁云山僧贫，而有千椽玉。幽眠岂无处，爱此晴窗绿。
雨二绝句  其一:摵摵初鸣竹，涓涓稍滴檐。忽然幽梦断，更觉晓寒添。
雨二绝句  其二:纤纤花入麦，漫漫雨黄梅。泥径无人度，风帘为燕开。
怀刘园作:一与刘园别，春风到海隅。墙阴草争绿，留得屐痕无。
五言小诗三首  其一:一雨缘南浦，波明柳荫门。遥知湔裾处，为我一攀翻。
五言小诗三首  其二:散策桥南路，春容最好时。梦回花满眼，犹恐是辛夷。
五言小诗三首  其三:牛归坡草暖，船系岸花零。白堕尊同卧，黄昏月照醒。
春间小诗书赵园壁追录之  其一:柳态随时秀，花容近酒轻。绿窗京洛语，尽抹早鶑声。
春间小诗书赵园壁追录之  其二:小语不知夕，幽香无尽时。影寒人欲醉，明月照酴醾。
春间小诗书赵园壁追录之  其三:自得春风信，开怀待此花。余寒固艰棘，今夕雪斜斜。
春间小诗书赵园壁追录之  其四:夜月闽杯浅，春风楚制轻。故乡空费梦，来此听溪声。
岳阳:夜共潇湘月，朝连巫峡云。烟愁贾太傅，雨泣屈平君。
颂古:赵州眼放光，烁破四天下。钵盂上安柄，至今成话霸。
颂古三十八首  其一二:一口吸西江，通身不隠藏。圣凡不到处，顶上放祥光。
颂古三十八首  其二○:狗子佛性无，宝剑出规模。落在将军手，横按立当途。
颂古三十八首  其三五:滔滔无问说，只为太亲切。有谁曾共闻，山河齐漏泄。
颂古三十八首  其三六:云门透法身，分明语露亲。移步登山顶，峯高与月邻。
偈颂二首  其一:昨日夜叉心，今朝菩萨面。菩萨与夜叉，不隔一条绵。
偈:绿暗红稀日，蜂忙蝶困时。本来真面目，一点不曾移。
颂古五首  其一:胡孙吃毛虫，乌狗上佛殿。大地雪漫漫，澄江浄如练。
偈:前村落叶尽，深院桂花残。此夜初冬节，从兹特地寒。
临终偈:动静声色外，时人不肯对。世间出世间，毕竟使谁会。
寒食:普天皆灭焰，匝地尽藏烟。不知何处火？来就客心然。
句:周原五稼起，云海百川归。愿此零陵燕，长随征斾飞。
和张燕公耗磨日饮 一:上月今朝减，流传耗磨辰。还将不事事，同醉俗中人。
和张燕公耗磨日饮 二:春来半月度，俗忌一朝闲。不酌他乡酒，无堪对楚山。
正朝上左相张燕公:岁去愁终在，春还命不来。长吁问丞相，东阁几时开。
巫山:流景一何速，年华不可追。解佩安所赠，怨咽空自悲。
与国贤良夜歌二首 一:柳台临新堰，楼堞相重复。窈窕凤皇姝，倾城复倾国。
与国贤良夜歌二首 二:杏间花照灼，楼上月裴回。带娇移玉柱，含笑捧金杯。
书怀:心为明时尽，君门尚不容。田园迷径路，归去欲何从。
流所赠张锡:黄叶因风下，甘从洛浦隈。白云何所为，还出帝乡来。
途中口号:抱玉三朝楚，怀书十上秦。年年洛阳陌，花鸟弄归人。
南望楼:去国三巴远，登楼万里春。伤心江上客，不是故乡人。
临川送别:秋郊日半隐，野树烟初映。风水正萧条，那堪动离咏。
题殿前桂叶:桂树生南海，芳香隔楚山。今朝天上见，疑是月中攀。
寒食:普天皆灭焰，匝地尽藏烟。不知何处火？来就客心然。
览镜:岁去红颜尽，愁来白发新。今朝开镜匣，疑是别逢人。
独愁:闻道成都酒，无钱亦可求。不知将几斗，销得此来愁。
昭君怨三首 一:汉道方全盛，朝廷足武臣。何须薄命妾，辛苦事和亲。
昭君怨三首 二:揜泪辞丹凤，衔悲向白龙。单于浪惊喜，无复旧时容。
昭君怨三首 三:胡地无花草，春来不似春。自然衣带缓，非是为腰身。
春雪:春雪满空来，触处似花开。不知园里树，若个是真梅。
咏院中藂竹:擢擢当轩竹，青青重岁寒。心贞徒见赏，箨小未成竿。
和吕御史咏院中藂竹:闻君庭竹咏，幽意岁寒多。叹息为冠小，良工将奈何。
奉和正旦赐宰臣栢叶应制:绿叶迎春绿，寒枝历岁寒。愿持柏叶寿，长奉万年欢。
游泾川琴溪:环潭澄晓色，迭嶂照秋影。幽致欣所逢，纷虑自兹屏。
奉和元日赐羣臣栢叶应制:器乏雕梁器，材非构厦材。但将千岁叶，常奉万年杯。
百舌:百舌鸣高树，弄音无常则。借问声何烦，末俗不尚默。
朝退:朱门长不闭，亲友恣相过。年今将半百，不乐复如何。
罢相作:避贤初罢相，乐圣且衔杯。为问门前客，今朝几个来。
咏木槿树题武进文明府厅:物情良可见，人事不胜悲。莫恃朝荣好，君看暮落时。
经慈涧题:岸与恩同广，波将慈共深。涓涓劳日夜，长似下流心。
题袁氏别业:主人不相识，偶坐为林泉。莫谩愁沽酒，囊中自有钱。
江南曲五首 一:长干斜路北，近浦是儿家。有意来相访，明朝出浣纱。
江南曲五首 二:发向横塘口，船开值急流。知郎旧时意，且请拢船头。
江南曲五首 三:昨暝逗南陵，风声波浪阻。入浦不逢人，归家谁信汝。
江南曲五首 四:未晓已成妆，乘潮去茫茫。因从京口渡，使报邵陵王。
江南曲五首 五:始下芙蓉楼，言发琅琊岸。急为打船开，恶许傍人见。
句:穷花常闭户，秋城闻捣衣。树回早秋色，川长迟落晖。
石桥琪树:山上天将近，人间路渐遥。谁当云里见，知欲渡仙桥。
绝句:茫茫烟上水，日暮阴云飞。孤坐正愁绪，湖南谁捣衣。
临川山行:朝见青山雪，暮见青山云。云山无断绝，秋思日纷纷。
闺怨二首 一:鴈尽书难寄，愁多梦不成。愿随孤月影，流照伏波营。
闺怨二首 二:陇底嗟长别，流襟一动君。何言幽咽所，更作死生分。
寄天台司马道士:河洲花艳爚，庭树光彩蒨。白云天台山，可思不可见。
句:思酸寒鴈断，淅沥秋树空。渔阳燕旧都，美女花不如。
失题:汉家轻壮士，无状杀彭王。一遇风尘起，令谁守四方。
句:残花与露落，堕叶随风翻。日侧南涧幽，风凝北林暮。
闰月七日织女:耿耿曙河微，神仙此夜稀。今年七月闰，应得两回归。
清溪泛舟:旅人倚征棹，薄暮起劳歌。笑揽清溪月，清辉不厌多。
赋得春莺送友人二首 一:翅掩飞莺舞，啼恼婕妤悲。料取金闺意，因君问所思。
赋得春莺送友人二首 二:流莺拂绣羽，二月上林期。待雪销金禁，衔花向玉墀。
游宣州琴溪同武平一作:灵溪非人迹，仙意素所秉。鳞岭森翠微，澄潭照秋景。
同洛阳李少府观永乐公主入蕃:边地莺花少，年来未觉新。美人天上落，龙塞始应春。
怨词二首 一:妾有罗衣裳，秦王在时作。为舞春风多，秋来不堪着。
怨词二首 二:楼头桃李疎，池上芙蓉落。织锦犹未成，蛩声入罗幕。
古意二首 一:玉笼熏绣裳，着罢眠洞房。不能春风里，吹却兰麝香。
古意二首 二:种棘遮蘼芜，畏人来采杀。比至狂夫还，看看几花发。
襄阳曲二首 一:蕙草娇红萼，时光舞碧鸡。城中美年少，相见白铜鞮。
襄阳曲二首 二:少年襄阳地，来往襄阳城。城中轻薄子，知妾解秦筝。
魏宫词:朝日照红妆，拟上铜雀台。画眉犹未了，魏帝使人催。
长信草:长信宫中草，年年愁处生。故侵珠履迹，不使玉阶行。
长乐少年行:遗却珊瑚鞭，白马骄不行。章台折杨柳，春日路傍情。
湖南曲:湖南送君去，湖北送君归。湖里鸳鸯鸟，双双他自飞。
中流曲:归时日尚早，更欲向芳洲。渡口水流急，回船不自由。
王孙游:自与王孙别，频看黄鸟飞。应由春草误，着处不成归。
采莲曲:玉溆花争发，金塘水乱流。相逢畏相失，并着采莲舟。
子夜冬歌:寂寥抱冬心，裁罗又褧褧。夜久频挑灯，霜寒剪刀冷。
丽人曲:红颜称绝代，欲并真无侣。独有镜中人，由来自相许。
小长干曲:月暗送潮风，相寻路不通。菱歌唱不彻，知在此塘中。
王昭君:汉使南还尽，胡中妾独存。紫台绵望绝，秋草不堪论。
秦女卷衣:虽入秦帝宫，不上秦帝床。夜夜玉窗里，与他卷衣裳。
今别离:送别未能旋，相望连水口。船行欲映洲，几度急摇手。
卫艳词:淇上桑叶青，青楼含白日。比时遥望君，车马城中出。
渭水西别李仑:陇右长亭堠，山阴古塞秋。不知呜咽水，何事向西流。
古意:净扫黄金阶，飞霜皎如雪。下帘弹箜篌，不忍见秋月。
送韩十四被鲁王推递往济南府:西候情何极，南冠怨有余。梁王虽好事，不察狱中书。
流崖州至鬼门关作:一去一万里，千知千不还。崖州何处在？生度鬼门关。
戏赠邵使君张郎:少妇石榴裙，新妆白玉面。能迷张公子，不许时相见。
题奉国寺:新秋夜何爽，露下风转凄。一盘竹林外，千灯花塔西。
题龙门寺:窗灯林霭里，闻磬水声中。更与龙华会，炉烟满夕风。
龙昌寺荷池:冷碧新秋水，残红半破莲。从来寥落意，不似此池边。
商山路有感:万里路长在，六年身始归。所经多旧馆，大半主人非。
太平乐词二首 一:岁丰仍节俭，时泰更销兵。圣念长如此，何忧不太平。
太平乐词二首 二:湛露浮尧酒，熏风起舜歌。愿同尧舜意，所乐在人和。
小曲新词二首 一:霁色鲜宫殿，秋声脆管弦。圣明千岁乐，岁岁似今年。
小曲新词二首 二:红裾明月夜，碧簟早秋时。好向昭阳宿，天凉玉漏迟。
闺怨词三首 一:朝憎莺百啭，夜妒燕双栖。不惯经春别，谁知到晓啼。
闺怨词三首 二:珠箔笼寒月，纱窗背晓灯。夜来巾上泪，一半是春冰。
闺怨词三首 三:关山征戍远，闺阁别离难。苦战应顦顇，寒衣不要宽。
南浦别:南浦凄凄别，西风袅袅秋。一看肠一断，好去莫回头。
吟元郎中白须诗兼饮雪水茶因题壁上:吟咏霜毛句，闲尝雪水茶。城中展眉处，只是有元家。
寄王秘书:霜菊花萎日，风梧叶碎时。怪来秋思苦，缘咏秘书诗。
勤政楼西老柳:半朽临风树，多情立马人。开元一株柳，长庆二年春。
莫走柳条词送别:南陌伤心别，东风满把春。莫欺杨柳弱，劝酒胜于人。
不睡:焰短寒缸尽，声长晓漏迟。年衰自无睡，不是守三尸。
宿阳城驿对月:亲故寻回驾，妻孥未出关。凤皇池上月，送我过商山。
山泉煎茶有怀:坐酌泠泠水，看煎瑟瑟尘。无由持一盌，寄与爱茶人。
吉祥寺见钱侍郎题名:云雨三年别，风波万里行。愁来正萧索，况见古人名。
城上:城上冬冬鼓，朝衙复晚衙。为君慵不出，落尽遶城花。
湖上夜饮:郭外迎人月，湖边醒酒风。谁留使君饮，红烛在舟中。
见李苏州示男阿武诗自感成咏:遥羡青云里，祥鸾正引雏。自怜沧海伴，老蚌不生珠。
题故元少尹集后二首 一:黄壤讵知我，白头徒忆君。唯将老年泪，一洒故人文。
题故元少尹集后二首 二:遗文三十轴，轴轴金玉声。龙门原上土，埋骨不埋名。
九日代罗樊二妓招舒著作:罗敷敛双袂，樊姬献一杯。不见舒员外，秋菊为谁开。
远师:东宫白庶子，南寺远禅师。何处遥相见，心无一事时。
问远师:荤膻停夜食，吟咏散秋怀。笑问东林老，诗应不破斋。
池西亭:朱栏映晚树，金魄落秋池。还似钱唐夜，西楼月出时。
访皇甫七:上马行数里，逢花倾一桮。更无停泊处，还是觅君来。
涂山寺独游:野径行无伴，僧房宿有期。涂山来去熟，唯是马蹄知。
逢旧:久别偶相逢，俱疑是梦中。即今欢乐事，放醆又成空。
恨词:翠黛眉低敛，红珠泪暗销。从来恨人意，不省似今朝。
池窗:池晚莲芳谢，窗秋竹意深。更无人作伴，唯对一张琴。
结之:欢爱今何在，悲啼亦是空。同为一夜梦，共过十年中。
题周家歌者:清紧如敲玉，深圆似转簧。一声肠一断，能有几多肠。
萧庶子相过:半日停车马，何人在白家。殷懃萧庶子，爱酒不嫌茶。
酬裴相公见寄二绝 一:习静心方泰，劳生事渐稀。可怜安稳地，舍此欲何归。
酬裴相公见寄二绝 二:一双垂翅鹤，数首解嘲文。总是迂闲物，争堪伴相君。
恨去年:老去唯耽酒，春来不着家。去年来校晚，不见洛阳花。
和微之叹槿花:朝荣殊可惜，暮落实堪嗟。若向花中比，犹应胜眼花。
古意:共绾同心结，那知有别离。对人争忍说，不敢画蛾眉。
有感:滴水添壶箭，跳丸迭崦嵫。只夸颜似玉，不觉鬓成丝。
初夏:时节催农圃，园林花事空。柳苍无故态，苗长有新功。
渔舍感秋:小筑瞰清流，人闲境更幽。蒹葭寒带水，蟋蟀静吟秋。
茧庵回:归路俯清川，呼奴自刺船。戏鱼翻晚照，宿鸟入寒烟。
秋园:商气入山园，园花取次妍。蓼丛迎露重，菊本望秋圆。
赴饮席家人供新衣:劝我着新衣，深辞老不宜。如今百事懒，不比舞雩时。
报国如乖愿归耕宁买田此欧阳公酬杜正献告老后诗也前辈名公亦有买田诗句盖寓归耕意尔岂真若今士夫为多田翁耶:出仕虽无补，归耕宁买田。聊将报明主，庶不媿前贤。
赏海棠:海棠初破萼，红艳欲无春。小插依霜鬓，花应恕老人。
谕亡子:死固汝可怜，生亦我所爱。生死两相缪，吾将解其会。
甲辰岁进诗一编孝宗许其清新翌旦宣谕宰执召试再赋一首:午漏奏新诗，昕朝召节飞。若非梁武帝，谁识谢玄晖。
风色:风色作吴霜，山中草木黄。冷烟笼碧瓦，露叶徧寒塘。
月:万古长空月，亏盈不计年。魄生蟾共没，光满蛤同圆。
春物:一春天富贵，万象物光华。遥想西湖上，风流卖酒家。
闲退自适:老退保余生，不愧身与口。大似刘真长，东山亦何有。
对酒:老态日日增，欢意时时改。唯有对壶觞，依然此心在。
春事:春事动勾芒，闲行嗅嫩芳。人无前日兴，花有旧时香。
梅山:欲识梅山境，回环列万峯。朱门依绿水，粉堵出青松。
足弱:足弱老态增，颠仆人共骇。无趾真吾师，天刑乌可解。
压酒:酒到刘伶坟，斯人已枯槁。不如营糟丘，吾将此中老。
如山堂二首  其一:饭余行挟册，醉后卧看山。举世皆忙者，无人伴我闲。
老伴:老人须老伴，旧事可重论。今古不同调，后生难与言。
足弱二首  其二:脚力虽云弱，心灵尚宛然。休轻刖孙膑，犹解杀庞涓。
竹翠:竹翠凉虚寝，炉熏养道情。日长无一事，燕坐有余清。
中夏:正此恢台夏，园池绿荫交。高荷擎羽盖，新笋出旗梢。
山中:不到山中久，山寒景益奇。冻泉零雪谷，坠叶弄风丝。
骤寒拥炉:雪霰晓漫漫，天公剩作寒。林梢栖白凤，炉焰舞红鸾。
把酒:浅把涓涓酒，风流杜少陵。是中有真趣，全胜醉瞢腾。
竹杖:竹杖点湘斑，长随掌握间。老来方得力，伴我一生闲。
不寐:老人夜不瞑，宿鸟未安栖。送睡凭杯酒，思晨听晓鸡。
偶题:自是绳枢子，夤缘登宦途。闲情入鱼鸟，岁晚卧江湖。
沈约:怀情既不尽，谥隠亦何疑。截舌帝其怒，在天灵可欺。
夜永:夜永醉还醒，邻鸡已有声。衾寒霜令急，木落睡魂清。
吟诗  其二:四始诗之至，源流治世音。后来无郑卫，蛙蚓谩呻吟。
报恩:报恩须烈士，拂意是忠臣。君看倾邪辈，哨哨似妇人。
腊残:腊残梅破靥，春近柳含滋。指日驩娱地，东风浩荡时。
村翁:茅茨西日暖，翁媪自相依。不识鸳鸯意，双双作伴飞。
夜半:夜半霜铺瓦，浑如水泼衾。炉红朝易起，衣重老难任。
芡实:芡实徧芳塘，明珠截锦囊。风流熏麝气，包裹借荷香。
里中驱傩:大傩存古礼，彩发映雕冠。如今身老大，不似小时看。
归括苍如山堂挈家出宅  其一:今日如山堂，携家如逆旅。为谁十日留，南山看烟雨。
归括苍如山堂挈家出宅  其二:且唱还乡曲，初非衣锦衣。不须华表望，丁令此时归。
归乡二首  其一:忆昔东坡老，曾吟陌上花。我今归故里，卉木正光华。
感兴:八秩归乡井，交游一二存。固知年及耄，似觉老而尊。
苦热:老人气血少，日夜遭煎煮。点检槁形骸，能禁几寒暑。
月俸至:禄厚君恩重，才踈德性迂。入门随手散，不作守钱愚。
嘉泰壬戌归省坟墓感仲叔旧所惠诗及延庆堂梦二首  其一:吾叔非凡士，从来眼目长。相期在今日，此意最难忘。
嘉泰壬戌归省坟墓感仲叔旧所惠诗及延庆堂梦二首  其二:延庆堂中梦，人言积善家。翠娥环绕句，今日定如何。
鱼燕:拍岸鱼遗子，排檐燕引雏。有生俱有欲，情爱岂其无。
秋夜月:新月秀弯弯，高悬碧落间。何当依玉户，潇洒看江山。
偶作:酒力欺人老，花容笑客衰。自怜花与酒，终是不相宜。
云岑:云岑抱秋阴，水木起夜色。原野渐萧条，田禾卷阡陌。
除夜书门牌:君恩华老境，庆事接新春。门户严呵禁，神应护吉人。
洗竹:修篁君子性，枝蔓谩相妨。一自删除后，侁侁弟子行。
六十遇明主:六十遇明主，家空无一廛。百年今共尽，五福晚兼全。
水村:一水泻寒玉，数峰罗翠屏。渔樵自来往，不悟落丹青。
盘斋:退之送李愿，归欤两山间。而今乃有此，坐能悦吾颜。
题琴堂:堂下肃且清，琴声淡而古。学道则爱人，岂独闻其语。
题莞尔堂:人心深百川，世路险九折。牛刀岂非宜，能巧不如拙。
丈人观:宁君始学道，敢据五岳尊。及为帝东在，便与天长存。
梅花:桃李艳阳态，笑我不入时。松竹贫贱交，却是同襟期。
泛瑞安江风涛贴然:俯仰两青空，舟行明镜中。蓬莱定不远，正要一颿风。
先主庙次唐贞元中张俨诗韵三首  其一:猾贼挟至尊，天命矜在已。岂知高帝业，煌煌汉中起。
先主庙次唐贞元中张俨诗韵三首  其二:吴蜀本唇齿，悲哉乃连兵。尽锐下三峡，谁使复两京。
先主庙次唐贞元中张俨诗韵三首  其三:洛阳化为灰，棘生铜駞陌。讨贼志不成，父老泣陵柏。
山居 胜林堂:超然出稠林，无二无分别。若问胜林堂，清风满庭樾。
山居 妙高堂:君知妙高堂，何异妙峰境。向来妙高人，宛在妙峰顶。
山居 常寂光庵:云何常寂光，徧在一切处。元本住庵人，无来亦无去。
山居 无垢池:滃然集清冷，无厌亦无受。故此岩下池，予名曰无垢。
山居 普润池:迭翠绕幽谷，清池钟百泉。安知一壑云，利泽浸无边。
山居 妙湛池:妙华出淤泥，定水湛然满。上有清凉峰，森苍映清浅。
山居 寂照堂:古镜悬大虚，摩尼珠五色。纷然百草头，寂照照常寂。
山居 定林:定林在何许，窈窕钟山麓。得非夸娥民，遗我障岩谷。
山居 盘谷:重重翠联锦，一掩一回处。三径踏烟霞，披榛自来去。
山居 谷口堂:子真岩石耕，名称动都邑。不比北山翁，销声寄禅寂。
山居 云巢:朝见云飞檐，暮见云生础。客至觅云巢，云深在何许。
山居 竞秀泉:千山秀回环，灵液走岩窦。清甘伫方空，可咽不可潄。
山居 绣谷亭:西山属黄冈，相错宛如绣。倚杖立幽亭，归鸿没烟岫。
山居 韬云磴:阴阴韬云径，步步云生足。巾裾扑空翠，逶迤向山麓。
山居 清音涧:潺湲清音涧，便是偃溪水。长笑箕颖人，区区洗吾耳。
山居 虚缘静:万缘正繁兴，当处即解脱。当知本来空，不受汝摩撮。
山居 崇兰坞:猗兰转光风，幽芳被山谷。怅望断金人，同心不同躅。
山居 梅谷:秾华敢争先，独立傲冰雪。故当首羣芳，香色两奇绝。
山居 三休台:三径属桃烟，遥遥想宁极。终当佩飞霞，颉颃向空碧。
山居 达观堂:苍阴羃杉松，延缘幽出谷。豁然天地开，八极启远目。
山居 通幽径:跻攀通幽径，鬰密森松竹。云雪正埋山，深林閟寒绿。
山居 漆林:敬侯那易学，正自追农圃。平生老瓦盆，安用雕髹许。
山居 竹岭:嘉名追辋川，未辨茱萸沜。勿使斤斧侵，烟梢拂云汉。
山居 慧照峰:晹光出扶桑，照耀四天下。慧日破无明，蒙光失长夜。
山居 清凉峰:峞峨古涧西，万木集归鸟。炎炎日流金，为君除热恼。
山居 德云庵:德云老比丘，经行众山顶。普光明法门，触自无二境。
山居 法乳泉:山腰发灵滋，甘美胜牛乳。应持供茶神，慎勿污烹煮。
山居 菊泉:一泓贮清泉，百本蓊佳菊。长年汲芳甘，霜鬓倘重绿。
山居 羃翠轩:开轩面杉竹，冷翠摇清空。披衣水边石，长夏来熏风。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其二:嘉树着青子，崇兰吐幽花。殷懃冲细雨，小径岸乌纱。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其三:老鬓不重绿，衰颜时借红。药窥文武候，酒杂圣贤中。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其四:青山如佳人，亦复美而艳。晴岚秀可餐，暮霭碧堪染。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其五:清池浸苍崖，草树临绿静。应名洗玉渊，亦号岩花镜。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其六:莫作朱伯厚，宁从龙伯高。不妨骑款段，聊复着东皋。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其七:桑阴绕扶疏，墙下亦已树。柴门不须关，野老自来去。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其八:壶中小嵁岩，色作峨眉绿。爽气压西山，哀音叩寒玉。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其九:风篁萦磴道，夏木昼阴阴。一鸟不鸣处，山高流水深。
余常爱杜牧之晚花红艳静高树绿阴初之句还山居适当此时讽味不已有概于余心者用为韵作十绝  其一○:拥褐入三昧，超然心地初。那知庵外事，人境两如如。
书寿昌驿:岁暮白日速，风高黄叶稀。归心与寒雁，一夜向南飞。
宿章戴:百里半九十，暮程无尽时。长途饱风日，颜鬓最应知。
次韵奉酬当时参议见赠游钟山五诗  其一:二水苍茫外，千峰杳霭间。伤心金碧地，举目异河山。
次韵奉酬当时参议见赠游钟山五诗  其二:英谋参上幕，爽气盖羣雄。愤世仍忧国，都忘酒醆中。
次韵奉酬当时参议见赠游钟山五诗  其三:六国衣冠盛，中原气象存。腰间佩金印，莫忘杀王敦。
次韵奉酬当时参议见赠游钟山五诗  其四:雅志希三釡，平生擅一丘。归寻赤松约，何必更封留。
次韵奉酬当时参议见赠游钟山五诗  其五:塞北烟尘息，江南胜气多。君王总戎旅，来继大风歌。
跋六无诗卷后:六无信笔成，无令浪流传。它时达官知，人人愿南迁。
修仁道中微雨峭寒荒山古道间桃花盛开因偶成小诗:古道逢元夕，荒山惨暮烟。桃花虽作意，未是艳阳天。
丁丑岁冬夜发家书二首  其一:一别关山隔，相逢未有期。书来知勿药，欢喜偶成诗。
丁丑岁冬夜发家书二首  其二:越国今安在，湖边想旧居。衡阳空有鴈，不寄一行书。
隔墙梅:寂寂度年光，坚贞玉雪香。冶容谁氏子，终日傍垂杨。
萱:忆被莱子服，种汝奉高堂。汝自忘忧尔，吾忧未易忘。
杏:马令园中本，移来村墅中。太官令却献，黄帕不来封。
从军行:边笳动地吹，铁衣寒未卸。壮士冢累累，骨香千载下。
题马远踏歌图:宿雨清畿甸，朝阳丽帝城。丰年人乐业，垄上踏歌行。
皇帝合春帖子  其一:日向皇都永，冰从太液融。青阳纔转律，物物被和风。
皇帝合春帖子  其二:宽大书方布，欢声四海同。阳春如有脚，造物不言功。
皇帝合春帖子  其三:圣德乾坤大，皇图日月长。远人咸畏慕，国势寖安强。
皇后合春帖子  其一:一气转洪钧，阳和触处新。上林春更早，草木已精神。
皇后合春帖子  其二:一岁两逢春，皇都景物新。发生何处早，甲拆验庄椿。
皇后合春帖子  其三:椒殿霞觞举，金花拆胜鲜。年年庆佳节，眉寿祝绵延。
贵妃合春帖子  其一:木德新回律，琼壶暖不冰。举头闻鹊喜，翔舞下觚棱。
贵妃合春帖子  其二:月射璇题烂，风传玉漏清。仰瞻云汉表，辉润四星明。
皇帝合端午帖子  其一:卑服即康功，君王俭德隆。却颁罗与葛，恩渥被羣工。
皇帝合端午帖子  其二:内外期无患，兢兢理万几。延英勤讲论，遑恤汗沾衣。
皇帝合端午帖子  其三:清凈无他好，歌风舞舜琴。阜财并解愠，总是爱民心。
皇后合端午帖子  其一:玉切菖蒲细，金包黍角香。年年庆佳节，燕衎侍君王。
皇后合端午帖子  其二:宝篆烟轻绕，瑶台日正中。等闲调玉瑟，聊助舜琴风。
贵妃合端午帖子  其一:撷秀斗羣芳，兼收百药良。不因仁及物，庶草曷蕃昌。
贵妃合端午帖子  其二:淑德仪宫阃，天教受祉繁。艾人暨桃印，奚用更悬门。
偈颂五十一首  其四○:此门深固幽远，无人能到。如能到，脚头脚底长安道。
偈颂五十一首  其五○:四海一国土，乾坤一圣人。只凭这个法，仰祝万年春。
岁暮:岁暮嗟为客，那堪复被围。一心惟许国，视死已如归。
除夜:除夜春牛吼，开正虏骑多。有谋思却敌，休问命如何。
偈颂九十三首  其五:湖上一片云，明月为知己。却被清风吹，吹入深山里。
偈颂九十三首  其一○:东山水上行，干元利贞亨。誵讹一个字，才子竞头争。
偈颂九十三首  其一六:仙居多异草，圣地绝凡踪。秋风动鳞甲，生蛇化活龙。
偈颂九十三首  其三四:劳生正昏睡，侵晓已先行。到家一着子，日出事还生。
偈颂九十三首  其三六:夜来无一事，天晓报上堂。幸好一盘饭，何用糁椒姜。
偈颂九十三首  其四七:片纸展信旗，舒卷通消息。其中一个字，今古无人识。
偈颂九十三首  其五七:豁开万仞崖，劈面通消息。一条白练飞，界破青山色。
偈颂九十三首  其五八:不搽红粉色，不挂绿罗衣。一般闲态度，淡墨画蛾眉。
偈颂九十三首  其六五:云居九月半，月向掌中圆。觅之亡影象，用之亡正偏。
布袋赞:眼冷千江月，眉横万迭山。杖头挑布袋，信脚到人间。
礼佛照禅师塔:忆得寻流日，重来走一遭。跨门相见处，全不犯波涛。
朝阳穿破衲:笑看体上衣，断云欲飞走。朝阳忽相逢，针眼已通透。
对月了残经:待月了残经，文义何曾有。分付与痴儿，黄叶卷在手。
颂古四首  其一:德山托钵话，低头得人怕。三家村里人，醉后胡厮骂。
颂古四首  其三:东山水上行，干元利贞亨。譊讹一个字，才子竞头争。
诗二首  其一:邑事多商榷，惟诗未暇论。母慈催扇枕，父老欲攀辕。
岩壑兄去岁此时作春前四绝句姿媚可爱然犹有遗者因复作一首:萦风送腊回，生意遍陈荄。似织如丝处，春从里许来。
夜二首  其一:明月耿清夜，乱蛩啼草根。幽人浑未寝，独自倚柴门。
夜二首  其二:明月在天上，流光遍草莱。平生一樽酒，思与故人开。
镜湖:苍苍烟霁塔，了了月明山。坐久忽不见，蒙蒙杳杳间。
舟中:一叶舟中宿，风高浪亦高。回头人世事，真觉细如毛。
杜字:望帝城中住，春宵血沁花。何乡真万里，还忆梦中家。
闻鶑:一个冬青树，鶑声日日来。屋西偏娅姹，应是绿云堆。
梅花:清贞表独立，半蕊便风流。信有魁天下，羣芳未转头。
赠草:一阵春风起，依然故旧情。墙根霜下草，吾与汝更生。
月夕:霜月夜裴回，楼中羌笛催。晓风吹不尽，江上落残梅。
夜雨:夜雨山草湿，爽籁杂枯木。闲吟笁仙偈，清绝过于玉。
晚望:落日碧江静，莲唱清且闲。更寻花发处，借月过前湾。
早霜寄蔡大:昨夜楚钟鸣，飞霜下楚城。定知迁客鬓，先向鉴中生。
陶种柑橙令山童买之:高步南山南，高歌北山北。数载买柑橙，山资近又足。
放鹭鸶:洁白虽堪爱，腥膻不那何。到头从所欲，还汝旧沧波。
送僧游龙门香山寺:君到香山寺，探幽莫损神。且寻风雅主，细看乐天真。
春日西湖作:一水遶孤岛，闲门掩春草。曾无长者辙，枉此问衰老。
扑满子:祗爱满我腹，争如满害身。到头须扑破，却散与他人。
春风曲:春风有何情，旦暮来林园。不问桃李主，吹落红无言。
海棠花二绝句  其一:雨濯吴妆腻，风催蜀锦裁。自嫌生较晚，不得聘寒梅。
海棠花二绝句  其二:鸭壳非难致，鲛胎业已成。夜深宁觅睡，相照月偏明。
惺惺石:簿领久沉迷，谁能不忍欺。我来惭此石，拈出问吾师。
滴滴泉:石罅来泉滴，松风杂涧声。天明有公事，还忆此时清。
大龙山五咏用家君所和胡别驾韵 经藏:万法俱一空，忘筌亦忘字。勿置齿牙间，回观方寸地。
大龙山五咏用家君所和胡别驾韵 龙祠:夹日授五飞，论功中兴主。宛宛龙父尊，兹山职霖雨。
大龙山五咏用家君所和胡别驾韵 密室:小室坐蒲团，死灰念不作。所以护明珠，精修企先觉。
大龙山五咏用家君所和胡别驾韵 小池:山椒有龙湫，清泉日夜流。疏岩作方沼，漱甘非外求。
大龙山五咏用家君所和胡别驾韵 汤炉:蟹眼候松风，云腴挟霜月。炉下岂常炎，灰飞即烟灭。
交翠亭  其一:三十年中事，鸾栖筑小亭。寒声长新箨，清閟拂疏棂。
交翠亭  其二:水转前时绿，山浓远处青。重来勤问讯，此别记秋萤。
仙坛院:蕉闻王子晋，云卧夜吹笙。控鹤冲天去，松风千古声。
慈云祖老相邀至悠然阁倦不克往:几日陟云烟，危峰懒着鞭。聊将临别意，为我谢悠然。
杨元素题蒙泉诗云源有雌雄分碧白注谓南泉色白为雌因为之解嘲二绝句  其一:小孤宁有匹，织女自无家。浪比人间世，增添白玉瑕。
杨元素题蒙泉诗云源有雌雄分碧白注谓南泉色白为雌因为之解嘲二绝句  其二:雄风波不动，雌霓影空垂。欲洗蒙泉谤，须删蜀客诗。
九曲有感:忽忽光阴转，骎骎华发添。迹陈三可叹，心赏四难兼。
八月下旬观邸报二绝句  其一:黄卷漫穷年，天梯欲上难。闾阎听小子，竞欲裂儒冠。
八月下旬观邸报二绝句  其二:叹息东坡老，聪明误一生。不须多识字，快捷方式自横行。
宗人应贤婺源张氏之婿也治邑清介一无所私其列岳诒书郡幕至以邑尊称之其里谚如此戏成绝句:自昔为门婿，于今是邑尊。秋毫无假借，情话与谁论。
景卢蠙洲:芳洲编地志，老蚌隐澄湾。轩槛今清绝，全胜合浦还。
蠙桥:堤长交柳荫，桥狭束荷香。掩户回逋客，凭栏狎漫郎。
索笑亭思景严二绝句  其一:往日江梅发，巾车数数来。自今花索笑，不复共衔杯。
索笑亭思景严二绝句  其二:常棣春来减，人如折脚铛。倚栏思旧事，老眼泪纵横。
过濠上:心随溪水清，目逆岫云生。不惮躧芳屐，桥南鸥乞盟。
席上见姚泉寿母诸子求诗:潘舆随五采，三釜古今荣。兰玉盈阶砌，追攀千佛名。
董伯鲁以诗送川海棠用韵答之:花栽趁上春，重趼疲双足。何日对仙姿，分题同刻烛。
盘洲杂韵上 盘洲:曲曲盘洲径，苍崖路几层。翠微深处坐，闲话正留僧。
盘洲杂韵上 双溪:清溪夹桃径，玉洞万株春。为有双溪悞，渔人休问津。
盘洲杂韵上 日涉门:小圃固日涉，柴门常自关。此心无一事，应共白云闲。
盘洲杂韵上 索笑亭:虎溪当日事，此处可留踪。相逢索一笑，何必话中峰。
盘洲杂韵上 绿萼梅:香浓逾粉质，碧腻素娥妆。若使羊郎见，仙姿应并芳。
盘洲杂韵上 鸳鸯梅:疏枝分异蕊，孤干列鸳鸯。应知为赠远，异样缀清装。
盘洲杂韵上 红梅:绽玉闻欺雪，含章妬绛纱。不同桃李种，粲煞赤城霞。
盘洲杂韵上 腊梅:篱菊初残后，疏香忽傲霜。一枝冲腊绽，紫瑰列金房。
盘洲杂韵上 黄梅:未结金丸果，先吐黄芽花。却悞林和靖，翻疑姚氏家。
盘洲杂韵上 芝径:金茎岂受尘，三秀已通神。不竞铜池瑞，逢兰肯卜邻。
盘洲杂韵上 种秫仓:种秫无多子，犹胜避俗翁。尽将供酿具，不复用青铜。
盘洲杂韵上 芝泉:美瑞山祇管，幽泉地脉通。漱甘冰熨齿，短绠走溪童。
盘洲杂韵上 草塘:茸茸春草茁，碧水涌方塘。入梦无佳句，看云忆对床。
盘洲杂韵上 鱼台:掩关麾俗子，裂网禁畦丁。台下鱼相贺，溪边人独醒。
盘洲杂韵上 兑桥:桥横桑下涧，望处极西郊。有客同飞盖，何人伴结茅。
盘洲杂韵上 泛杯岩:酒进鸬鹚杓，花随翡翠盘。岩边多怪石，岩下有奔湍。
盘洲杂韵上 九曲:风轻杯荡漾，岸曲水逶迤。遇坎亦可喜，倒行羞接篱。
盘洲杂韵上 棕亭:乞得栟榈叶，都将当屋茅。青青夸药申，可怕杜陵嘲。
盘洲杂韵上 一咏亭:有水足浮醴，宁拘秋与春。共将诗拟古，不必语惊人。
盘洲杂韵上 小垂手:醉袖起如舞，翩然三岛仙。约君为石友，伴我傲林泉。
盘洲杂韵上 醒酒石:名高牛氏品，地接燕儿窠。有客图沉醉，翻嫌石是魔。
盘洲杂韵上 墨沼:凿地肖风轮，洗云吞月扇。败墨起缁尘，山阴劳北面。
盘洲杂韵上 既醉亭:酒半兴方浓，瓶空罍弗耻。更看一筹输，各尽三觥醉。
盘洲杂韵上 溪帘:雨过溪添绿，横澜自在流。水精帘欲卷，何处着银钩。
盘洲杂韵上 可止亭:循除泉漱石，改席酒分船。到此须知止，行前将坠渊。
盘洲杂韵上 鹅池:路转左画方，水来斜中矩。不解写黄庭，倚筇看白羽。
盘洲杂韵上 流瀑:高坡势建瓴，触石惊涛沸。入耳转声清，庐峡参差是。
盘洲杂韵上 薝卜涧:夹涧荣薝卜，倚竹颜如玉。溪鱼大上时，临流香可掬。
盘洲杂韵上 菊澨:夕英色衰落，小摘尚盈襟。错会离骚意，元无满地金。
盘洲杂韵上 末利菊:化工将末利，改作寿潭花。零露团佳色，鹅黄自一家。
盘洲杂韵上 双溪堂:溪光摇四壁，瓦影落中流。洗耳百闻寂，清心千虑休。
盘洲杂韵上 檥斋:随波堪泛宅，因壑遂藏舟。坐稳无维楫，任他风打头。
盘洲杂韵上 云叶:支机何代石，风截秋云根。一叶下人境，坐令台榭尊。
盘洲杂韵上 啸风岩:于菟啸空山，万窍寒风出。堤防飞将军，汉箭有神物。
盘洲杂韵上 蜂房:石是蜂窠变，蜂来有处藏。不须开户牖，薜荔为穿房。
盘洲杂韵上 盘矶:有竿不见纶，无纶焉用饵。终日坐钓矶，旁人笑儿戏。
盘洲杂韵上 问柳桥:濡毫求露柱，堕履望奇书。问讯缘溪柳，新条可拂裾。
盘洲杂韵上 凤柳:春情百尺牵，午影三眠过。修眉漫成颦，细腰谁类我。
盘洲杂韵上 蓼岸:岸蓼花如糁，残霞照晚汀。不教资曲蘖，留得隐鵁鶄。
盘洲杂韵上 碧芦步:津头晚风急，欹倒一丛芦。宿雁逢清泚，飞来作画图。
盘洲杂韵上 西浒:春冯西浒窗，夏卧西浒榻。待月最宜秋，探梅还度腊。
盘洲杂韵上 扁舟:非厌人间事，不携西子游。聊将去越意，指此作扁舟。
盘洲杂韵上 飞庐:浮家今得计，举棹疾于飞。一笑儿童舞，芳莲当妓围。
盘洲杂韵上 采莲舟:圣得三峰藕，刳为一瓣莲。着身犹不稳，何用济长川。
盘洲杂韵上 彩鹢:兴来飞画舸，泛泛水中凫。绿皱移歌扇，红鲜迓酒壶。
盘洲杂韵上 饭牛亭:冬耕春复犁，麦秀禾方插。少放牧儿休，莫教牛力乏。
盘洲杂韵上 西畴:代耕荒幼学，投老乐归田。卤莽人之罪，丰凶勿怨天。
盘洲杂韵上 土湖:波涛送客帆，松竹围僧舍。野趣望中来，西湖当减价。
盘洲杂韵上 石衖:一丘封竹弟，万石齿金昆。收拾甲乙品，庄严可款门。
盘洲杂韵上 有竹轩:前身岂汲直，枉尺天所难。贤哉耐久朋，结盟同岁寒。
盘洲杂韵上 斑竹:帝子登湘岸，临风粉泪弹。梨花多少雨，点点透琅玕。
盘洲杂韵上 紫竹:拾青容色混，着紫宠光偏。幽径留风月，行多履易穿。
盘洲杂韵上 方竹:体方如就矩，干直匪从绳。杖有削圜厄，提携先摸棱。
盘洲杂韵上 人面竹:怪奇存相法，妍丑出天真。此君无二貌，正是葛天民。
盘洲杂韵上 猫头竹:穹枝回凤尾，健笋迸猫头。安得真致此，勿为羣鼠羞。
盘洲杂韵上 慈竹:义居传九世，瑞物记三荆。何似同根竹，春风一死生。
盘洲杂韵上 笛竹:蕲产名天下，含飔别样青。中郎如一见，应不数柯亭。
盘洲杂韵上 箭竹:美箭东南出，成林地不悭。禽胡如有将，寄与定天山。
盘洲杂韵上 洗心阁:餐霞吞沆瀣，一吸千顷湖。默坐更深省，心尘今有无。
盘洲杂韵上 橘友亭:倚楹歌橘颂，巡圃款甘林。更待商山老，于斯朋盍簪。
盘洲杂韵上 绣橘:后皇权植物，奴婢徧江干。绣蹙一林橘，高擎黄玉团。
盘洲杂韵上 脆橙:谓橘不盈握，胜橙颛进皮。香齑难共捣，遮莫蟹螯持。
盘洲杂韵上 金橘:朱襦千里变，金弹一分增。入口蜜相避，怀归谁不能。
盘洲杂韵上 罗甘:罗包肌理细，霜颗辅车香。封殖贵濒水，踰淮非我乡。
盘洲杂韵上 常棣径:已废蓼莪篇，难荒常棣径。步屐不思归，共看花弄影。
盘洲杂韵上 花信亭:时时风报信，处处雨催妆。大赉一年景，均输万斛香。
盘洲杂韵上 牡丹:绮席偏宜昼，香霞独占春。洛阳荆棘久，谁是惜花人。
盘洲杂韵上 勺药:名标溱洧赠，根自广陵分。所欠盘盂玉，黄楼尽不群。
盘洲杂韵上 丹桂:无癖不誉儿，有诗非责子。丹桂几枝芳，对之空颡泚。
盘洲杂韵上 瑞香:紫苞杨柳叶，奇绝锦熏笼。香气阗襟袖，清尊为汝空。
盘洲杂韵上 白山茶:自读文成赋，经营巧作难。涪翁真溢美，何似鹤头丹。
盘洲杂韵上 白榴:耻上舞裙带，愿依九琳窗。韶颜今换骨，阿措便心降。
盘洲杂韵上 末利:肤莹过凝脂，香浓远随步。应有看花人，入园心见妬。
盘洲杂韵上 素馨:繁盛闽南粤，潜藏霜雪天。素云生宝髻，剩馥借龙涎。
盘洲杂韵上 含笑:自有嫣然态，风前欲笑人。涓涓朝泣露，盎盎夜生春。
盘洲杂韵上 木犀:逋客敢欺桂，秋岩曾遣风。古香吹一再，如到广寒宫。
盘洲杂韵上 文官花:破白便怀青，纡朱旋着紫。鼎鼎一春忙，浮荣均梦蚁。
盘洲杂韵上 聚八仙:圆整装花蘂，周遭列饮仙。琼英难上僭，簇蝶不同年。
盘洲杂韵上 衮绣球:流苏团小蝶，伯仲聚仙花。衮绣名非是，瑶琨未足夸。
盘洲杂韵上 水桅:鲜支形相小，石罅解蟠根。香凑芝兰室，居便水月村。
盘洲杂韵上 重杏:重英迷宿雨，巧笑聘春风。寿汝一巵酒，勿嫌肌太红。
盘洲杂韵上 紫薇:十年三雁序，接翅紫微垣。花下哦前什，难酬明主恩。
盘洲杂韵上 木兰:未识春风面，先闻乐府名。洗妆侬出塞，进艇客登瀛。
盘洲杂韵上 荼蘼:青条散蛟螭，素艳欺琼玖。体熏尘外香，骨醉壶中酒。
盘洲杂韵上 玉珑??:品轧酴醾架，名疑雾淞花。□将□假借，可但鄙金沙。
盘洲杂韵上 山茶:平泉穷胜事，南守送名花。寓意惩多爱，劳人召怨嗟。
盘洲杂韵上 黄蔷薇:彤阙收红绶，金门赐鞠衣。若无纤刺罥，一摘便须稀。
盘洲杂韵上 红蕉:岭外花无数，分移颇历年。破除猩血染，舒卷蜀城笺。
盘洲杂韵上 海仙:人来认海棠，却讶枝条弱。嫩蘂不胜春，生怕东风恶。
盘洲杂韵上 绣带:蜀艳停针久，柔荑着意描。五文萦色线，百宝簇芳腰。
盘洲杂韵上 荳蔻花:冶叶拥香苞，盈盈二月交。相思意安在，试去想花梢。
盘洲杂韵上 丽春:纤莛小作罂，瘦壳元无粟。色丽品少双，诗成看未足。
盘洲杂韵上 长春:四季花长发，朝朝得细看。绛英能受暑，绿刺更禁寒。
盘洲杂韵上 水仙:龙宫陈酒器，金盏白银台。欲结埙箎伴，无踰绿萼梅。
盘洲杂韵上 翦春罗:巧翦鲛绡碎，深涂绛蜡匀。残英枝上隐，踰月逞鲜新。
盘洲杂韵上 玉簪:月娥新琢玉，何夕忽遗簪。斜插风鬟湿，蟾宫底处寻。
盘洲杂韵上 麝萱:手捻雏莺羽，鼻参香麝脐。千忧何处散，芳径酒争携。
盘洲杂韵上 玉灯:叶如薏苡长，花比金灯白。一簇蘂宫仙，银灯臧与获。
盘洲杂韵上 斗日红:红英斗日开，暮落锦成堆。不藉西风力，孤根委草莱。
盘洲杂韵上 佛桑:展叶柔桑沃，装丛醉缬繁。定应西域到，略不耐轻寒。
盘洲杂韵上 木芙蓉:川陆有芙蓉，名同物不同。采江搴木句，作么误韩公。
盘洲杂韵上 黄拒霜:芳林秋冷落，木末改黄裳。可笑名虚忝，何曾拒得霜。
盘洲杂韵上 小黄葵:拂金铺细靥，骑鹄堕新翎。花小也倾日，芒寒犹聚星。
盘洲杂韵上 金凤:九苞滋雨露，五采烛轩楹。奉送归丹穴，朝阳幸一鸣。
盘洲杂韵上 鸡冠:未观金距斗，已怪左轮殷。一夜风霜作，垂头急挂冠。
盘洲杂韵上 石竹:蘤红蜂好啮，路细麝来眠。若也栽幽处，踰冬色不蔫。
盘洲杂韵上 黄莺儿:鹂庚翻柳去，拾羽渍轻花。战战枝如压，无风势亦斜。
盘洲杂韵上 真珠:细簇盘洲岸，初惊合浦还。娉婷邀十斛，惜取买青山。
盘洲杂韵上 鼓子:抽蔓类牵牛，含芳伍萱草。上上不知休，高柯厌缠绕。
盘洲杂韵上 金钱:炉炽阴阳炭，金钱满地流。何人能点铁，笑觅富民侯。
杂咏下 金灯:灯焰既埋光，幽蕤不露黄。阿谁驴唤狗，为我问花王。
杂咏下 百结:体轻难受雨，枝软不禁风。全赖结蟠力，能超造化功。
杂咏下 后庭花:月满临春阁，云随张丽华。隔江虽度曲，破国不因花。
杂咏下 凌霄:天借凭依便，云霄若可凌。莫教风拔木，却羡水飘萍。
杂咏下 杜鹃花:山深啼杜宇，溅血染花心。阆苑未归去，不妨留鹤林。
杂咏下 玉胡蝶:赞皇褒簇蝶，京洛古来希。一阵雄风起，穿林粉翅飞。
杂咏下 苔:赤憎宾舍满，雅称落花留。纵使金钱好，如何买断秋。
杂咏下 虞美人草:尤物钟芳草，虞兮柰若何。动摇缘体弱，非是感悲歌。
杂咏下 睡足亭:露重宿妆凝，地偏春睡足。卜夜到横参，却须高举烛。
杂咏下 黄海棠:汉宫娇半额，雅淡称花仙。天与温柔态，妆成取次妍。
杂咏下 垂丝海棠:脉脉似崔徽，朝朝长看地。谁能解倒悬，扶起云鬟坠。
杂咏下 孤松:昂霄苍鬣五，独立几寒暑。不肯在鸡群，自然羞哙伍。
杂咏下 菱湾:食芹知献君，嗜芰不忘亲。大节全忠孝，劳心思古人。
杂咏下 芡曲:芡盘平羃水，雁喙饱吞风。剖蚌珠惊坐，清谈拳屡空。
杂咏下 林珍亭:主林时献供，它壤昔移根。秋后收梨栗，倾奁得弄孙。
杂咏下 樱桃:园官来献孰，万颗滴阶红。绿李高名品，须知论未公。
杂咏下 蒲萄:虺蔓奋长须，累累明月珠。休传酿酒法，万一误分符。
杂咏下 悉尼:魁然饤坐珍，落刃雪分身。酒渴思吞海，加笾纵臾人。
杂咏下 鹅梨:新鹅借颜色，甘蜜添滋味。忆得赏花时，阑干带春泪。
杂咏下 林禽:蒙润碧千颗，迎曦红半颊。阅古憩鹅池，牵连青李帖。
杂咏下 竹村:一任笋侵疆，何防鞭碍道。千户广侯封，三家结村保。
杂咏下 竹屋:栋梁无一木，眼底尽龙孙。千亩清阴合，出门人灌园。
杂咏下 灌园亭:好手善和羹，非才当抱瓮。加点苜蓿盘，丁宁及时种。
杂咏下 西瓜:万里随肤使，分留三十年。甘棠遗爱在，一见一潸然。
杂咏下 罂粟:美体亚群花，千罂倒储粟。饮客醍醐浆，可以代醽醁。
杂咏下 琼报亭:珍物再三投，英琼修永好。以兹君子德，不作众人报。
杂咏下 木瓜:硕果宣城得，花肤易地无。上楼要脚健，不假瘦藤扶。
杂咏下 矮桃:结子卑枝繁，成蹊长策舍。饱杀驺侏儒，谁牵果下马。
杂咏下 昆仑桃:满树鸠盘茶，曾开胜锦花。夺胎春薄相，刻画搅诗家。
杂咏下 朝天李:长柯浑直上，茂叶不横生。缟夜心倾藿，朝天荷美名。
杂咏下 破核李:苇绡欹鼠穴，翠质临螬井。自破核不钻，通行冠可整。
杂咏下 嘉庆子:雪艳燕脂萼，京都核远来。游人初识面，不作李花猜。
杂咏下 茧瓮亭:倚槛课条桑，作茧看成瓮。我亦效吴蚕，踏破愁清梦。
杂咏下 沃桑陌:植桑非一日，斩伐良不忍。亦欲后人知，爱奇仍务本。
杂咏下 六枳关:分付司花女，谁何六枳关。少年轻薄子，驱去勿教还。
杂咏下 碧鲜里:劲节旧捎云，新添老大根。何年居此里，着处长儿孙。
杂咏下 柞林:柞树何人种，成林不乱行。汉家全盛日，宫殿对长杨。
杂咏下 桃李蹊:粲烂九张机，交加五杂组。蜂蝶胜于人，东来又西去。
杂咏下 凌风台:老根呈冷艳，鼎立傲刚风。危坐曾台久，衰颜得酒红。
杂咏下 苍鹤:吭赤羽毛苍，华亭雪羞比。昂昂警露仙，翻作辽东豕。
杂咏下 驯鹿:呦呦忘野性，掉尾草中眠。寄语射生户，深山空岁年。
杂咏下 猿:掷果心频喜，攀条臂暗通。有怀清远峡，云断玉环空。
杂咏下 野绿堂:缘流排劲草，盈野鞠长芦。烟树高低见，如开平远图。
杂咏下 壁立万仞:立壁无蹊径，纤尘不可留。若知心匪石，那复为身谋。
杂咏下 千岩万壑:屏开山弄巧，岩秀壑争流。漫作剡中梦，难寻雪夜舟。
杂咏下 横坤一练:沧浪东入海，神禹了天功。谁解闻鸡舞，来招击楫风。
杂咏下 迭嶂:愚公移迭嶂，神助到盘洲。细问昭亭路，今非风马牛。
杂咏下 月娥留照:星稀天陨露，山静谷生风。万古云中月，炎凉无异同。
杂咏下 隐雾轩:平昔慕文豹，管窥纔一斑。谁言披宿雾，吾欲老兹山。
杂咏下 豹岩:九仞基人力，千峰夺地灵。日长频拄颊，雾暗可藏形。
杂咏下 楚望楼:鲁詹尊岱岳，楚望指江流。地占山川胜，小哉云梦游。
杂咏下 巢云轩:羌庐腾爽气，非雾拥楼居。夜鹤能知我，鹪鹩甚起予。
杂咏下 驻屐亭:长林劳屐齿，植杖解冠衣。觅句题青竹，不知孤鹜飞。
杂咏下 郊扉:尺五蠙洲境，绳枢每日开。抱关无约束，俗驾望风回。
杂咏下 濠上:大鱼缓扬波，小鱼轻触芰。鱼乐我能知，我来鱼不避。
杂咏下 野航:短蓬收辑濯，栏楯占濠梁。受得两三客，更添垂钓郎。
杂咏下 龟巢:眼看莲叶巢，藏六可论交。但得沧洲趣，何嫌蝘蜓嘲。
杂咏下 鱼:心嫌大吞小，不忍唤渔蓑。皱月年年减，潜渊渐渐多。
杂咏下 白龟:往作清江使，身遭七十钻。南溪今自在，鱼鳖报平安。
杂咏下 绿毛龟:青髯千岁寿，绿发九江希。巢叶相渐染，沙边曳水衣。
杂咏下 泽芝亭:花开常比两，叶巧或盈千。独步南风里，繁英媿在前。
杂咏下 双头莲:骈花先总角，一体素同心。可是鸳鸯瑞，于飞幻碧浔。
杂咏下 重台白莲:绿房韬紫的，玉片踊重葩。公论评优劣，难私解语花。
杂咏下 多叶红莲:步有凌波袜，掌为承露盘。尚嫌花片少，千叶映朱栏。
杂咏下 槐:花黄秋欲半，昔岁一番忙。谬应魁三象，深惭王氏堂。
杂咏下 流憩庵:日日来无数，周流足也疲。安排憩策地，准拟曲肱时。
杂咏下 欣对亭:临清莫三叹，对景非一欣。缓踏溪南路，怕惊鸥鹭群。
杂咏下 锦鸡:冠距山雌比，谁来断蜀机。烂斑快众采，似戏老莱衣。
杂咏下 鸂鶒濑:笼宽毛不损，境熟意能驯。自得寒江乐，何忧采捕人。
杂咏下 拔葵亭:廛中饶菜把，足以给盘餐。不逐露葵去，定遭修竹弹。
杂咏下 容膝斋:寸地有别天，斗牖无长物。吾身容易安，此膝不可屈。
杂咏下 芥纳寮:地战两蛮触，气吞九云梦。何以纳须弥，是中甚空洞。
杂咏下 梦窟:世事一场梦，山栖冬复春。花边侣胡蝶，不省宰官身。
杂咏下 棕:剖心青掌露，蓬首紫髯垂。花孕鱼堪馔，枝重鸟不窥。
杂咏下 木竹:竹叶木枝柯，葱青光可鉴。桃竹最名浮，自知萧洒欠。
杂咏下 兰:清馥畏人知，辞山便泣岐。请将纫杂佩，不去傍蛾眉。
杂咏下 药畹:自笑桑榆景，犹贪草木滋。烟霞成痼疾，良药岂能医。
杂咏下 仙茅:许仙初拔宅，灵草迸香茅。能使羊无血，云何命在庖。
杂咏下 黄精:叶细浑疑竹，丛轻却象花。果然能辟谷，谁不护萌芽。
杂咏下 蘼芜:菲菲芳袭予，采采叶敷碧。捐躯陆羽经，箝口陈琳檄。
杂咏下 芷:为爱草中香，灵均咏药房。行山踏蛇虺，系肘有名方。
杂咏下 地簧:塞耳可治聋，下咽多去病。九曝不辞劳，蚤衰谙药性。
杂咏下 茱萸:览尽辋川图，击节茱萸沜。九日秋子来，黄花为酒伴。
杂咏下 玉虹洞:天晴玉连蜷，洞邃香吞吐。趁逐牡丹时，游人推不去。
杂咏下 绿沈谷:塞翁马论谷，山房谷名竹。千驷后无闻，一竿清亦足。
杂咏下 聚萤斋:广野萤如织，凉郊书好观。借光须继晷，莫遣案头干。
杂咏下 萤:得夜不韬藏，飞星乱草塘。都缘光影误，无路出书囊。
杂咏下 美可茹亭:勿夸万钱食，可畏五鼎烹。采山逃后悔，碧涧有芹羹。
杂咏下 蕨:块破擎拳出，盘行转眼空。救荒非小补，粉骨不言功。
杂咏下 荠:犯寒青匝野，信手各盈襜。不与草争长，听教荼比甘。
杂咏下 笋:出羖瘗五皮，获麟髠一角。煮箦太憨生，非关渠善谑。
杂咏下 云起亭:水穷云四起，出岫本无心。莫负苍生望，须为旱岁霖。
杂咏下 西户:行乐惜分阴，或风雨有疾。细数一年中，户开能几日。
山居二十咏 山居:经始得山居，幽寻迹不疏。自开溪上径，花露泣前鱼。
山居二十咏 竹坡:有圃无修竹，其如借宅何。宁忘三月味，不厌此君多。
山居二十咏 芝榭:筑榭芝山麓，仍年再产芝。欲求茹芝法，已与赤松期。
山居二十咏 樵径:松钗藏曲径，林浪积枯枝。足了园炊用，何须坏扊扅。
山居二十咏 茶丘:半世别玉州，梦忆仙人掌。经丘获鎗旗，清思飘云上。
山居二十咏 栗岭:霜栗大如拳，皱开穰献熟。借问嘉卉山，何如白鸦谷。
山居二十咏 茅轩:翦茅聊复尔，步屧欲何之。风卷三重去，危檐雀护儿。
山居二十咏 蜂庐:分窠能择地，识路自寻花。不候谯门鼓，群飞晚趁衙。
山居二十咏 情话斋:意到非饶舌，情亲易解颐。或时铛脚坐，不效剑头炊。
山居二十咏 榴花城:榴艳对枯筇，西来解后同。折花羞鬓白，未插已颜红。
山居二十咏 锦被堆:锦衾铺绿野，山麝可曾眠。蕙帐尘凝席，花残鹤惘然。
山居二十咏 頳桐:花涵百日红，色到三秋重。叶大好题诗，丛卑难集凤。
山居二十咏 双鱼:犀角透鱼龙，石肌藴星斗。亦有无情花，枝头鱼贯柳。
山居二十咏 蔷薇:竹外霞为幄，花间锦作篱。离宫多怨女，吃吃竟亡隋。
山居二十咏 迎春:桃杏正酣酣，光春当仲月。吐艳既后时，嘉名安可窃。
山居二十咏 长生草:经时久枯槁，得水即青葱。起死医无药，返魂香有功。
山居二十咏 云松关:叶生新易旧，岁寒凋独后。不改四时柯，贤言非圣耦。
山居二十咏 山樊:蘂碎叶伤多，风韵弗娱目。独抱绝尘香，无心出幽谷。
山居二十咏 踯躅崦:一气浃群芳，漫山踯躅黄。有谁相领略，自解度春光。
山居二十咏 草野:发生宁有种，滋蔓妨人路。不得十月霜，扫除难尽去。
春贴子词 皇太后阁六首 其一:北极璇杓转，东朝绣户开。吾皇宴长乐，亲捧万年杯。
春贴子词 皇太后阁六首 其二:遶殿猗兰紫，浮觞寿柏青。瑶池演春算，倍受八千龄。
春贴子词 皇太后阁六首 其三:晓箭催莲漏，君王问寝时。光风浮玉管，瑞霭映云旗。
春贴子词 皇帝阁六首 其一:木铎扬宽诏，云翘舞化风。垂衣金殿里，圣德与天通。
春贴子词 皇帝阁六首 其二:红日升旸谷，青辉应嶰筩。万方陶美化，浑在泰和中。
春贴子词 皇帝阁六首 其三:翠水冰融尽，雕栊日上迟。东风报花信，先拂万年枝。
春贴子词 皇后阁五首 其一:沼荇微生绿，宫梅暗度香。五云凝紫禁，一气转青阳。
春贴子词 皇后阁五首 其二:露沐千门柳，风萦九畹兰。会听鶑出谷，行傍采桑坛。
端午贴子词 皇太后阁六首 其一:皋月乘天数，慈闱奉母仪。灵芝三万岁，乐府有新词。
端午贴子词 皇太后阁六首 其二:柳映金铺丽，菰黏玉俎香。六宫随凤辇，来献九霞觞。
端午贴子词 皇太后阁六首 其三:覆户双人艾，浮樽九节蒲。更闻天子孝，瑞箑扇尧厨。
端午贴子词 皇帝阁六首 其一:赤伏题皇运，朱明敞帝宸。休符知有相，此月是天申。
端午贴子词 皇帝阁六首 其二:祝网汤仁布，垂裳舜德敷。五兵浑不用，安事赤灵符。
端午贴子词 皇帝阁六首 其三:日永三星正，风熏万宇凉。要知垂艾意，期与庶民康。
端午贴子词 皇后阁五首 其一:瑞霭浮龙鉴，凉飔拂燕钗。瑶钟献冰醴，暑殿雪盈怀。
端午贴子词 皇后阁五首 其二:绕臂长生缕，无非柘馆丝。还因袗絺绤，深念葛覃诗。
宜春漫述:本是扶犁客，随缘漫作官。故山应念我，薇蕨已阑干。
归云堂:浮云本无心，人心逐云去。更作归云堂，云归竟何处。
送冲公谒六祖道场:直指岭头路，宁论几日回。寻春有消息，寄我一枝梅。
赠然公界方:西方石为简，东山人可与。不用量三江，聊以压四虎。
平昔于王褒赠同处士八绝中喜诵其龙尾禅室一首今连日行荒山中颇增幽居之兴以其句为一诗寄杨中立谢显道刘壮舆陈叔易同趣归期也有好事者亦不予鄙 井汲纔通径:山头百尺井，有径看如失。唯有参横时，山人起自汲。
平昔于王褒赠同处士八绝中喜诵其龙尾禅室一首今连日行荒山中颇增幽居之兴以其句为一诗寄杨中立谢显道刘壮舆陈叔易同趣归期也有好事者亦不予鄙 蓬蒿自杜门:藜床坐来久，前年曾到门。闻道蓬蒿满，秋风着旧根。
平昔于王褒赠同处士八绝中喜诵其龙尾禅室一首今连日行荒山中颇增幽居之兴以其句为一诗寄杨中立谢显道刘壮舆陈叔易同趣归期也有好事者亦不予鄙 人还虚室静:何许人到来，得药寻归径。吾庐月不落，象外独常静。
平昔于王褒赠同处士八绝中喜诵其龙尾禅室一首今连日行荒山中颇增幽居之兴以其句为一诗寄杨中立谢显道刘壮舆陈叔易同趣归期也有好事者亦不予鄙 鸟宿暮林喧:朱晚鸟归宿，倦飞憎世樊。纶巾久接狎，诉语不嫌喧。
以李约交游晚岁重为韵作五绝句别韩二十七  其一:红尘岁月晚，白社烟霞交。相思得相见，作底不逍遥。
以李约交游晚岁重为韵作五绝句别韩二十七  其二:几岁不出门，一朝事远游。长安初岂远，孤客难淹留。
以李约交游晚岁重为韵作五绝句别韩二十七  其三:菡蓞露不迟，蒹葭霜岂晚。我生寜免愁，别离无近远。
以李约交游晚岁重为韵作五绝句别韩二十七  其四:敝庐无良辰，荒田多荒岁。贫贱重离别，君乎休富贵。
以李约交游晚岁重为韵作五绝句别韩二十七  其五:少贵别离轻，老贱别离重。后日君亦老，我髪亦种种。
题两马图:前马去骎骎，年少意有余。后马追驰骤，喘杀肥髯奴。
谢藴文水仙花:飘零尘俗客，再见水仙花。清芬二十载，饶杀兰杜家。
呈华藏密印:华藏有主人，百界转纤埃。主人顺唤客，低头不敢来。
风雪:风雪三冬北，江潮二月时。怪今阿那事，不得作春诗。
赠童子蚍蜉:拂拭方山帽，安排一复巾。春秋书满架，整整莫因循。
答童:何敢爱筋力，无劳戒励重。但当知讳字，闻说是雅中。
题画扇:秦秦何处乐，独自托孤枝。玉粒知无分，清风也自戏。
题大年阁路逢僧图:关深羁思满，风断绿阴单。一遇空门侣，那知行路难。
初至鄜州见月:此是鄜州月，人间应更无。欲垂清夜泪，桂影莫扶疏。
送春:雨里花开过，愁中燕到迟。一春都寂寞，不作送春诗。
复入鄜城南门:南走京洛道，羸骖到却回。只应如幕燕，自有社相催。
我屋:窈窕吾山好，栏杆我屋宜。胡然名未着，不得谢公诗。
忆四明上元:翡翠随潮月，琉璃共佛灯。沉香闻远远，珠树间层层。
忆京师上元:艳艳灯欺月，英英人胜灯。红绵开四照，金鳯起千层。
鄜州上元:酷爱鄜州月，真分紫府灯。月收烟荡漾，灯比石棱层。
从高守乞石笋:竹萌何处在，石笋眼中青。乞取分幽径，难忘玉笋廷。
约玄机来吃社飰以雨不果:积雨晦沧溟，归期燕不灵。何能陪社飰，应为厌侯鲭。
然公发人自天台来不以乌药见寄:石桥不得往，乌药不寄来。空令图画里，指点说天台。
山中酒熟:山酝今朝熟，黄花老不香。沉阴千万里，何处有重阳。
雨中:雨中新种竹，波上旧来鸥。客子何时乐，幽人未肯愁。
赠弟送山酝:山酝今朝熟，溪氛起正炎。醉予难酩酊，泣汝泪阑干。
奉纸百番于姑夫主簿并以谢四诗之宠:怯见诗千首，悭持纸百番。纸多诗剩到，费杀哑儿言。
秋怀:草木衰残意，关河离别情。秋风已如此，况复更论兵。
秋书:秋为枣多暑，天因禾未霜。吁嗟尔勍敌，宜亦畏皇纲。
偶见新花呈季和:寂寥仍抱病，风雨尚征师。几许野花发，无穷客泪垂。
别一上人:同游不二境，却有别离情。为日添香火，中原正用兵。
赠仪真天宁讷老:若说真州水，时人不道甘。天宁老谁识，板齿毛鬖鬖。
赠笔处士曹忠:苇管予何爱，轻圆称白毫。固知今独妙，旧数浙西曹。
海陵社日:信美非真美，徒劳本自劳。异乡今日社，寂寞食无糕。
谢藴文荠菜馄饨:无奈国风怨，荠荼论苦甘。王孙旧肥羜，汤饼亦多惭。
高二承宣与苏二左司唱和春雨诗远蒙见寄依韵和之  其一:太乙池中舰，洞庭湖上篷。问谁今得乐，宇宙钓丝中。
高二承宣与苏二左司唱和春雨诗远蒙见寄依韵和之  其二:公子与王孙，何须更问耕。春心为花雨，梅杏尚难平。
蝶:聚作梨梢白，轻争柳絮狂。夜来花里宿，通体牡丹香。
访凌峰贤上人:步入凌峰阁，寻师师未归。凭栏寂无语，唯见白云飞。
初凉:西风吹木叶，庭户乍凉时。夜有愁人叹，寒先病骨知。
遂初亭:结庐傍林泉，偶与初心期。佳处时自领，未应鱼鸟知。
望云亭:白云来何时，英英冠山椒。西风莫吹去，使我心摇摇。
芳美亭:高人不惜地，自种无边春。莫随流水去，恐污世间尘。
通惠亭:水行天地间，万派同一指。胡为穿石来，要洗巢由耳。
偈二十二首  其一八:湛然无变异，虚彻有灵通。妙尽功忘处，咸归寂照中。
偈二十二首  其二○:远观同半月，近看却如钩。若是知音者，思惟暗点头。
偈二十二首  其二一:大地雪漫漫，临行一句难。泥牛沉巨浸，玉马火中寒。
丹霞第三代安禅师:龙准高不高，虎颐短不短。半夜昆仑儿，两手扶银椀。
赵州婆子勘破话:木人岭上歌，石女溪边舞。明月共同途，无私照今古。
酬刘书记朝奉二首  其一:生涯得力句，尽被维摩说。空劫一壶天，泥牛耕破月。
冬日寄住庵僧:落叶积莓苔，柴扉半不开。幽林云密覆，花鸟恨空来。
任善友求颂:差别道难通，应须识自宗。无根枯树子，月夜影重重。
蠲上人求颂:一九逢春信，梅花破雪开。个中如会得，千里不空来。
邵公济求泰定山房十诗 柳陌:辋川题作浪，武昌栽属官。爱思如孔阶，茸髯摆奇观。
邵公济求泰定山房十诗 桃溪:怀仙津步翳，凡圣隔两尘。长统植园果，老幼分甘珍。
邵公济求泰定山房十诗 竹溪:侧生昂九霄，萧森谷量簵。溪岚翠欲滴，尘外嵇阮趣。
白菡萏一首:瑳兮容旷世，冰腻郁妖红。姑射非无偶，能言谅不同。
松门:山川忽摇落，风雪交岁暮。堂堂十八公，正尔守门户。
彭城山:高馆不知处，游人空往还。乱鸦残雪树，荒冢夕阳山。
偈颂七十八首  其七:明明百草头，明明祖师意。于佗未尝一，于我未尝异。
偈颂七十八首  其一五:青山白云父，白云青山儿。白云终日倚，青山总不知。
偈颂七十八首  其二一:一言尽十方，万卷该不得。一步周八弦，驷马追不及。
偈颂七十八首  其五六:直下无窠窟，不用求奇特。皓玉本无瑕，雕文丧君德。
偈颂七十八首  其六四:万物自有功，当言用极处。事存函盖合，理应箭锋柱。
偈颂七十八首  其七七:本源无风波，真界绝涯畛。木人步月归，转侧功勋尽。
偈颂二百零五首  其六六:空劫威音前，别有一壶天。御楼观射猎，不是刈茅田。
偈颂二百零五首  其一○九:岭头功德眼，倦足等闲垂。红炉一点雪，直下廓亡依。
偈十首  其五:牢笼不肯住，呼唤不回头。古圣不安排，至今无处所。
偈十首  其七:交互明中暗，功齐转觉难。力穷忘进退，金锁网鞔鞔。
偈二首  其一:心地含诸种，普雨悉皆萌。既悟花情已，菩提果自成。
偈二首  其二:妄息寂自生，寂生知则现。知生寂自灭，了了唯真见。
怀伊亭:回环拥冈峦，澶漫分林坞。纵目以怡情，信美疑吾土。
松门:长林上晚烟，明月曜深夜。重闭岂吾心，自回俗士驾。
致爽亭二首  其一:雾豁空江平，林疏远山出。龙溪夜来雨，爽气侵衣湿。
致爽亭二首  其二:桑柘落洲渚，澄潭渔艇集。幽禽忽飞来，斜日水光溢。
宿归仁寺三首  其一:下瞰十仞余，遥瞻几千里。游客日暮时，乡心万端起。
宿归仁寺三首  其二:乔林众鸟集，暮气氛氲上。好在三巴山，何时正相望。
宿归仁寺三首  其三:巴水任喧云，僧窗睡方悄。风清月到床，露白虫鸣草。
幽居:避地依荒谷，衡茅苟自安。门前山四塞，不用买峰峦。
观月出:山空樵唱稀，林昏归鸟没。新月含烟霏，遥依乱峰出。
生口:牵舟四日程，屈曲萦山转。行行问居人，始知犹近县。
信美亭二首  其一:北眺逼山樊，南瞻近津浒。登兹一消忧，信美仍吾土。
信美亭二首  其二:蹑屐上危岑，策杖临孤屿。来往自忘疲，于此时延伫。
柳陌:含风皆有态，夹路自成行。驯鸦朝暮集，接叶得深藏。
咏种菊:手种篱边菊，秋来亦自开。惊蝶翩翩舞，雄蜂去复来。
怀新亭四首  其一:远意在田畴，中园结茅屋。冻雨昨夜来，共欣春水足。
怀新亭四首  其二:耘耔竞所务，乔林午风清。嘉谷雨来长，复兹畦水平。
怀新亭四首  其三:恢台当长夏，山木尽成阴。良苗方竞茂，悠哉林下心。
怀新亭四首  其四:晚秧纷已及，中田日往还。适与好风会，植杖观前山。
夜雨:夜半山雨来，梦觉还复息。寥寥檐溜空，时闻断续滴。
与陈去非夏致宏孙信道游南涧同赋四首  其一:策杖南涧边，菖蒲如绿髪。石乱水流分，山空鸟声歇。
与陈去非夏致宏孙信道游南涧同赋四首  其三:共坐石上苔，坐久溪阴转。峰外晚林稠，山腹晴云散。
与陈去非夏致宏孙信道游南涧同赋四首  其四:三日山中游，溪山未全究。却羡畬田人，春晴斸烟岫。
听微水有感四首  其一:发源由太古，东逝几朝昏。欲识无穷意，当看石上痕。
听微水有感四首  其二:寒江流不极，迭浪日沄沄。讵是悲鸣苦，端由清夜闻。
听微水有感四首  其三:西从徼外来，东去还归海。徒闻朝暮声，讵识年华改。
听微水有感四首  其四:袛应初剖判，便有斯江水。于今知几时，东流犹弥弥。
邵公泉二首  其一:遗爱在斯土，谅如泉山滋。居人不敢唾，时复照须眉。
邵公泉二首  其二:阴阴勿翦棠，听讼得处所。滚滚山下泉，飞空作甘雨。
题画扇二首  其一:罨蔼前林暗，遥知暮气生。渐向山门近，应闻钟已鸣。
题画扇二首  其二:望望沧波阔，汪湾湖水秋。津亭方迟客，远来何处舟。
宿永睦将口香积院满山皆松桧声二首  其一:云峰几万迭，何处见家山。此日无穷意，悠然独倚栏。
宿永睦将口香积院满山皆松桧声二首  其二:万壑树色敛，松门已暮钟。故园肠断客，应与此时同。
独夜:山月娟娟静，山烟漠漠轻。茅檐无一事，独听夜江声。
晚晴:前山收苦雾，宿鸟有新声。万里南天客，三冬此日晴。
下马桥:悠悠望深松，置马长路侧。岂为服誓言，良以尊旧德。
泊舟:夜光沉千岭，寒星动一川。汀沙霜似雪，寂寂系江船。
尽山亭:南岭与北岑，千峰万峰起。木末置危亭，众山穷表里。
出峡:牵舟已出峡，何旦复当还。蒲溪应渐近，已见宋平山。
溪上行:垂阴覆绿波，檀栾影空注。傍有微径通，穿云向何处。
出见桃花盛开:青林拥萧寺，况乃在山阴。出见桃花发，方知春已深。
渡湘水:昔读此离骚，今朝渡湘水。荒草满秋原，何处寻芳芷。
归仁县石堠:县废不知年，无人问遗址。石堠犹路傍，故物应唯此。
采薇洞:春晓山路永，行行歌采薇。歌长非有意，惟以疗朝饥。
绝句:荦确南山路，丛筠冒水生。寒梅销落尽，犹有数花明。
横江:横江一片碧，携鹤上渔船。收纶不成下，却抱钓竿眠。
独酌:江色侵枫冷，松风入暮幽。莫愁樽酒尽，明月在高楼。
偈十三首  其八:法法本来法，无法无非法。何于一法中，有法有不法。
偈十三首  其九:低头不见地，仰面不见天。欲知白牛处，但看髑髅前。
颂古  其一五:一等作野狐，堂堂大丈夫。徐行青草岸，踏破洞庭湖。
颂古  其一七:钱塘潮头来，成都药市集。叵尀汝州风，吹落毛僧笠。
颂草堂老师付顶相赞后圆相:六国朝阊阖，三山插杳冥。禅流相借问，冬后一阳生。
览妙喜和尚衡阳示众:海蚌直儱侗，不类海蠡儿。开口便见胆，也好与一槌。
幽岩禅师真赞:一字不着划，古锦写回文。寒山指拾得，斗柄插雷门。
颂古  其一七:咄哉王老师，赤穷身也卖。吃些油糍归，至今被人怪。
四景  其一:沙寒雪后天，鳬雁将俦侣。独怪蓑笠翁，维舟一归去。
四景  其二:野阔烟迷树，江清水学天。白鸥盖具眼，终日老人边。
四景  其三:急雨近欲黑，斜晖远更明。倚楼谁氏子，兴与大江横。
四景  其四:快霁初无象，豁然千里间。十年归客眼，一点沃洲山。
刘世美宅新架诗礼堂莱衣阁来熏台游息轩养心斋以五偈赠之  其一:蚤闻彭城子，诗礼为专门。只今青云上，粲然见诸昆。
刘世美宅新架诗礼堂莱衣阁来熏台游息轩养心斋以五偈赠之  其二:我愿天下士，奉亲皆若此。家家父母前，人人老莱子。
刘世美宅新架诗礼堂莱衣阁来熏台游息轩养心斋以五偈赠之  其三:客有跛其足，莫登主人台。愿为南来风，长满主人怀。
刘世美宅新架诗礼堂莱衣阁来熏台游息轩养心斋以五偈赠之  其四:窗下羲皇人，酒中桃源路。客非伶与潜，我醉卿且去。
刘世美宅新架诗礼堂莱衣阁来熏台游息轩养心斋以五偈赠之  其五:心惑由多技，养之先欲正。纷然万化涂，廓尔大圆镜。
谢卢居士法衣  其二:长者施法衣，山僧肩上搭。有口今懒开，只凭衣说法。
钱志道推官遗纱帽:远赠乌纱帽，能无白也诗。山花不更插，野客莫惊窥。
闻禽:禽鸣脱破裤，定无新易故。此语莫相讥，善贫知有素。
倡妪叹:万钱买尔身，千钱买尔笑。老笑空媚人，笑死人不要。
永城杜寺丞大年暮春白杏花:孤素发残枝，非关比众迟。殷勤胜菖叶，重迭为农时。
午日三首  其一:有酒不病饮，况无菖蒲根。空怀楚风俗，角黍吊沉魂。
午日三首  其二:佳人五色缕，道士张囊符。瘦臂不中系，百邪何用驱。
午日三首  其三:百草堪为药，舟行不及收。岸旁萧与艾，从听到寒休。
晚得菖蒲:薄暮得菖蒲，犹胜竟日无。我焉能免俗，三揖向樽壶。
送叔昭上人附施屯田还宣城:瓶巾过江去，远托故人船。借问风涛势，何如杯度年。
嘲江翁还接篱:何言恐偷样，自是君妇懒。五日缝一巾，犹道苦未晚。
始作燕子巾:裹髻不裹额，自名燕子巾。翼覆尾涏涏，谁问巢由人。
戏谢师直:古锦裁诗句，班衣戏坐隅。木奴今正熟，肯效陆郎无。
句  其一:秋花冬更开，夏实冬还结。物理性难常，人意自为孽。
前庭凉夜:露簟色似玉，风幌影如波。坐愁树叶落，中庭明月多。
早秋独夜:井梧凉叶动，邻杵秋声发。独向檐下眠，觉来半床月。
禁中:门严九重静，窗幽一室闲。好是修心处，何必在深山。
村雪夜坐:南窗背灯坐，风霰暗纷纷。寂莫深村夜，残雁雪中闻。
友人夜访:檐间清风簟，松下明月杯。幽意正如此，况乃故人来。
北亭独宿:悄悄壁下床，纱笼耿残烛。夜半独眠觉，疑在僧房宿。
晚望:江城寒角动，沙洲夕鸟还。独在高亭上，西南望远山。
招东邻:小榼二升酒，新簟六尺床。能来夜话否，池畔欲秋凉。
山下宿:独到山下宿，静向月中行。何处水边碓，夜舂云母声。
琴:置琴曲几上，慵坐但含情。何烦故挥弄，风弦自有声。
鹤:人各有所好，物固无常宜。谁谓尔能舞，不如闲立时。
池畔二首 一:结构池西廊，疏理池东树。此意人不知，欲为待月处。
禁中秋宿:风飜朱里幕，雨冷通中枕。耿耿背斜灯，秋床一人寝。
出关路:山川函谷路，尘土游子颜。萧条去国意，秋风生故关。
照镜:皎皎青铜镜，斑斑白丝鬓。岂复更藏年，实年君不信。
夜雨:早蛩啼复歇，残灯灭又明。隔窗知夜雨，芭蕉先有声。
秋夕:叶声落如雨，月色白似霜。夜深方独卧，谁为拂尘床。
微雨夜行:漠漠秋云起，稍稍夜寒生。但觉衣裳湿，无点亦无声。
江楼闻砧:江人授衣晚，十月始闻砧。一夕高楼月，万里故园心。
宿东林寺:经窗灯焰短，僧炉火气深。索落庐山夜，风雪宿东林。
夜雪:已讶衾枕冷，复见窗户明。夜深知雪重，时闻折竹声。
郡中:乡路音信断，山城日月迟。欲知州近远，阶前摘荔枝。
盩厔县北楼望山:一为趋走吏，尘土不开颜。孤负平生眼，今朝始见山。
别韦苏州:百年愁里过，万感醉中来。惆怅城西别，愁眉两不开。
长安送柳大东归:白社羁游伴，青门远别离。浮名相引住，归路不同归。
除夜宿洺州:家寄关西住，身为河北游。萧条岁除夜，旅泊在洺州。
冬至夜怀湘灵:艳质无由见，寒衾不可亲。何堪最长夜，俱作独眠人。
凉夜有怀:清风吹枕席，白露湿衣裳。好是相亲夜，漏迟天气凉。
病中作:久为劳生事，不学摄生道。年少已多病，此身岂堪老。
问淮水:自嗟名利客，扰扰在人间。何事长淮水，东流亦不闲。
宿樟亭驿:夜半樟亭驿，愁人起望乡。月明何所见，潮水白茫茫。
翰林中送独孤二十七起居罢职出院:碧落留云住，青冥放鹤还。银台向南路，从此到人间。
感发落:昔日愁头白，谁知未白衰。眼看应落尽，无可变成丝。
禁中闻蛩:悄悄禁门闭，夜深无月明。西窗独闇坐，满耳新蛩声。
秋虫:切切闇窗下，喓喓深草里。秋天思妇心，雨夜愁人耳。
忆元九:渺渺江陵道，相思远不知。近来文卷里，半是忆君诗。
昼卧:抱枕无言语，空房独悄然。谁知尽日卧，非病亦非眠。
有感:绝弦与断丝，犹有却续时。唯有衷肠断，应无续得期。
荅友问:似玉童颜尽，如霜病鬓新。莫惊身顿老，心更老于身。
村居二首 二:门闭仍逢雪，厨寒未起烟。贫家重寥落，半为日高眠。
早春:雪散因和气，冰开得暖光。春销不得处，唯有鬓边霜。
重寄:萧散弓惊雁，分飞剑化龙。悠悠天地内，不死会相逢。
红藤杖:交亲过浐别，车马到江回。唯有红藤杖，相随万里来。
雨中题衰柳:湿屈青条折，寒飘黄叶多。不知秋雨意，更遣欲如何。
庾楼新岁:岁时销旅貌，风景触乡愁。牢落江湖意，新年上庾楼。
遗爱寺:弄日临溪坐，寻花绕寺行。时时闻鸟语，处处是泉声。
自悲:火宅煎熬地，霜松摧折身。因知羣动内，易死不过人。
问刘十九:绿蚁新醅酒，红泥小火垆。晚来天欲雪，能饮一杯无。
醉中对红叶:临风杪秋树，对酒长年人。醉貌如霜叶，虽红不是春。
山中戏问韦侍御:我抱栖云志，君怀济世才。常吟反招隐，那得入山来。
寄题洋川与可学士公园十七首 湖桥:湖中少尘氛，事外得野趣。日日过桥来，迟留不能去。
寄题洋川与可学士公园十七首 横湖:极望渺无际，悠然澄碧波。清风与明月，此处得之多。
寄题洋川与可学士公园十七首 荻浦:叶底留残雨，丛边泊小舟。夜声纔索索，应是报新秋。
寄题洋川与可学士公园十七首 蓼屿:水际柔枝倒，霜前晚穗红。野禽来泊此，浑是画图中。
寄题洋川与可学士公园十七首 涵虚亭:亭如主人心，中虚见诸外。回环四顾间，殊无一毫碍。
寄题洋川与可学士公园十七首 灙泉亭:灙泉涓涓流，可鍳毛髪影。渊源既澄清，到处是佳景。
寄题洋川与可学士公园十七首 露香亭:春早花方绽，朝寒露未晞。可怜蜂与蝶，已去逐芳菲。
寄题洋川与可学士公园十七首 溪光亭:风来绿衣摇，雨罢青烟罩。隐隐夕阳间，渔人理归棹。
寄题洋川与可学士公园十七首 过溪亭:野亭傍幽溪，从此过溪去。平日已忘机，沙鸥何必惧。
寄题洋川与可学士公园十七首 褉亭:山阴已陈迹，此乐终如何。酒船深不碍，去住少风波。
寄题洋川与可学士公园十七首 菡萏轩:开轩向芙蓉，红绿如捧拥。游鱼定相忘，时见花光动。
寄题洋川与可学士公园十七首 书轩:隐几坐幽轩，幽怀日疆慱。黄卷有圣贤，几人知此乐。
寄题洋川与可学士公园十七首 荼{艹縻}洞:琼瑰露华英，绿幄相芘覆。几度得风清，真香到襟袖。
寄题洋川与可学士公园十七首 篔筜谷:汉川如渭川，千亩尽修竹。疑此是芝田，年年生碧玉。
寄题洋川与可学士公园十七首 寒芦港:悠悠江湖思，扰扰声名累。溪上见芦花，宁无慊然意。
寄题洋川与可学士公园十七首 野人庐:耕锄事勤苦，赋敛少驱逼。终日掩柴荆，何尝知帝力。
寄题洋川与可学士公园十七首 金橙径:橙色似黄金，佳名最为贵。一腹饱秋霜，尝之有余味。
北园:可爱北园景，春来游者多。欲知民乐否，处处是笙歌。
游东禅寺:溪流□□韵，路入□□根。刘阮□□□，萧疏松石门。
试迩英延讲艺:白虎前芳掩，金华旧事轻。天心非不寤，垂意在苍生。
魏征君赞:天子诏不起，少微星转明。寥寥千载后，富贵在清名。
庐山五笑 远师:我笑东林寺，孤高远法师。种莲招社客，平地凿成池。
庐山五笑 陶渊明:我笑陶彭泽，闻钟暗皱眉。篮舆急回去，已是出山迟。
庐山五笑 陆先生:我笑陆简寂，修真脱世埃。九霄一飞去，重入旧山来。
庐山五笑 开先招老:我笑开先老，家风双剑高。云间本无事，拭目看金毛。
庐山五笑 无为子:我笑无为子，游山学古人。康庐不能住，骑马入红尘。
赞皇公祠:梦到瀛洲夜，觉来江上秋。一身投绝域，千古吊穷愁。
魏征君草堂:召伯甘棠国，东郊处士家。百年三世隐，泉石当生涯。
怀黄梅三阁 钓阁:屏去竿头饵，非唯用直钩。我来鱼不避，鱼信我无求。
怀黄梅三阁 吟阁:二十年前令，曾来阁上吟。如今头已白，诗有壮时心。
怀黄梅三阁 醉阁:江边醉长官，昔慕陶彭泽。未赋归去来，于今有惭色。
题陈令壁:地胜江山国，风清令尹家。酒阑寒食夜，月上海棠花。
水月轩:湛碧一泓泉，中涵千古月。不比天上轮，三五有盈缺。
徐贤亭偶成:湖外青山在，湖边人不归。古今无问处，幽鸟下渔矶。
送陈令归无为:楚水漾轻碧，楚花飞乱红。故人故乡去，半雨半晴中。
赠范鲁仲:人急生前计，子图身后名。重来天地远，谁为作权衡。
碧霄泉鱼:岩深荫薜萝，金鬛弄寒波。莫爱江湖好，江湖罾网多。
野寺:泽国春风老，杂花间芳草。门前车马稀，竹叶无人扫。
还庆师扇:赠我无心着，还师理亦然。秋风归旧谷，明月上青天。
玉泉:白云山下泉，几年石中韫。但见玉色明，孰能究其本。
仙都山:有路入仙都，何人到鼎湖。秋风夜来急，吹落碧莲无。
咏南山诸胜 风篁岭:微风摇琅玕，萧瑟岭一道。万帚扫晴空，纤尘不可到。
咏南山诸胜 龙井:崖下一泓泉，窈奥不可测。有时灵气生，散作人间泽。
咏南山诸胜 归隐桥:道人从此归，影不入廛市。端坐笑浮云，往来太多事。
咏南山诸胜 涤心沼:纵有狂风生，未尝险浪起。何当招世人，来此鉴清泚。
咏南山诸胜 狮子峰:岩风壮威猛，晴雷隐哮吼。无心露爪牙，百兽自奔走。
咏南山诸胜 萨埵石:解虎锡常闲，饲虎石常在。亡躯度有情，清风几千载。
咏南山诸胜 潮音堂:潮来音普闻，潮平音亦歇。孰若此山堂，潮音未尝绝。
咏南山诸胜 讷斋:天道竟何言，四序自流转。乃知毗耶翁，虽默真大辨。
咏南山诸胜 冲泉:不汲泉不盈，愈汲泉愈清。湛然有常德，随气利群生。
咏南山诸胜 寂室:白云隔尘喧，虚堂太岑寂。寒尽春自来，莺啼报消息。
咏南山诸胜 照阁:幽人无适莫，乘兴登高阁。夜月锁云林，春花绣岩壑。
咏南山诸胜 闲堂:赵公归休年，访师翠微间。始知浮世上，白日两人闲。
咏南山诸胜 方圆庵:地方不中矩，天圆不中规。方圆庵里叟，高趣有谁知。
天台三贤堂 丰干:从来清凈土，鼎足圣贤聚。骑虎归故乡，世人犹未悟。
天台三贤堂 寒山:家住天台寺，云岩万丈潭。本来人不识，饶舌是丰干。
天台三贤堂 拾得:拾得元无姓，山前拾得来。常携一敝箒，不是扫尘埃。
云堂院:罗汉十六轴，江僧寄此山。画称天下绝，人自定中还。
金尺石:丹砂画顽石，黄金横一尺。人世较短长，仙家爱平直。
云山:白云随师来，师逐白云止。山空师何在，木末白云起。
蕙花:蕙本兰之族，依然臭味同。曾为水仙佩，相识楚词中。
春兰:春兰如美人，不采羞自献。时闻风露香，蓬艾深不见。
自海上来留题:佛日山前水，行人甘露杯。须知源派远，直自四明来。
答无为居士杨杰:情智何尝异，犬吠蛇自行。终南的的意，日午打三更。
南城:南城古要地，险隘接闽区。国家建昌垒，镇守东南隅。
偈  其四:月色和云白，松声带露寒。好个真消息，凭君子细看。
刘寺簿所居五咏 墨庄:先生耕道时，万卷皆其具。岁晚德已丰，万卷犹如故。
刘寺簿所居五咏 洌轩:理甓完新甃，披沙挹旧清。一瓢遗味在，隽永若为名。
刘寺簿所居五咏 静春堂:氛埃痛扫溉，邻里谢将迎。默坐无余念，欣欣物自荣。
刘寺簿所居五咏 玩易斋:万变本六画，六画来何从。此理须玩索，明窗露未浓。
刘寺簿所居五咏 君子亭:食藕痊沈痾，制荷被吾体。未如对芳华，幽贞似君子。
和朱子武夷杂咏十首 精舍:我读精舍篇，梦作山中客。从公夜不眠，寒灯歌白石。
和朱子武夷杂咏十首 仁智堂:静如颜心斋，动若禹行水。迷邦谢阳子，谋国付樗里。
和朱子武夷杂咏十首 隠求堂:抱膝小窗深，读书空谷响。一笑有会心，纷纷自雄长。
和朱子武夷杂咏十首 观善斋:言发矢无乡，机深舍争席。圣处倘策勋，珍重相与力。
和朱子武夷杂咏十首 寒栖馆:风急窗自鸣，霜严酒无力。岁律方峥嵘，幽人坐坚壁。
和朱子武夷杂咏十首 晚对亭:苍山开秋屏，屹立俨无对。下有岸帻人，意气压苍翠。
和朱子武夷杂咏十首 铁笛亭:横笛人何在，山空花自开。不妨听晚弄，声与壮心来。
和朱子武夷杂咏十首 钓矶:清溪转回环，石矶俯深碧。公来坐忘归，此意白云识。
和朱子武夷杂咏十首 茶灶:烹茶人外世，遗灶水中央。千载公仍至，茶成水亦香。
和朱子武夷杂咏十首 渔艇:世路风波恶，扁舟去住轻。中流发清唱，千古有遗声。
偕冷世修游顶山广福院:山寺寂无僧，空门白云冷。惟有寒松枝，悠然照潭影。
华佗墓  其一:操技颇称良，全身苦不早。堪嗟魏老瞒，今亦同枯槁。
华佗墓  其二:古墓尚巍然，蒙茸皆宿草。经春一发生，士女争祈祷。
漂母祠:英雄未得志，落魄有谁怜。一饭寻常事，千秋颂母贤。
廿四桥:桥在大业间，今日已倾圮。万古长不磨，云山并烟水。
桂林:列城二十五，去国一百舍。西夷蚁穴通，南岛鲸波驾。
和泉守王龟龄:名节士所重，当如护睛脑。立朝与行己，本末要可考。
云峰院:木杪出危阁，轩窗罗翠屏。更须登石望，欲尽远山青。
村舍:草色红泉井，桐阴白板扉。徘徊不忍去，坐待白云归。
题止一堂:艮不获其身，人无监流水。畎亩义惓惓，时止非吾止。
续梦中所见两句:长剑歌明月，吴门一夜过。红楼何处是，为说马阑坡。
记九月二十五夜梦中作:药圃幽人径，桃源处士居。岁时虽屡改，踪迹尚如初。
延庆写真赞二首  其一:住山头欲白，何尔太邪揄。却厌旧时面，丹青别换模。
延庆写真赞二首  其二:秋雨秋山夜，纵纵自横横。平生无罪过，不合去为僧。
颂古八首  其五:明明道不说，此理凭谁识。春风一阵来，满径花狼籍。
颂古八首  其七:松阴行不尽，疎雨下无时。世事几兴废，山中人未知。
颂古八首  其八:因我得礼你，莫放屁撒屎。带累天下人，错认自家底。
偈颂四十二首  其三:山润石含玉，林秀渊藏珠。珠玉两交辉，情穷意难极。
偈颂四十二首  其四:一夏九十日，今朝喜告毕。二千年前事，切忌更寻觅。
偈颂四十二首  其二三:诸法寂灭相，不可以言宣。老来不着便，过犯已弥天。
偈颂四十二首  其二六:有问冬来事，京师出大黄。汉家勋业在，樊哙与张良。
偈颂四十二首  其三三:雪子落纷纷，乌盆变白盆。忽然日头出，依旧是乌盆。
偈颂四十二首  其三八:大人具大见，大智得大用。胸中怀六合，掌内握乾坤。
偈颂四十二首  其四○:不坐空王殿，不挂本来衣。何须更恁么，切忌未生时。
偈颂四十二首  其四五:兴化打克宾，猛虎蓦腰骑。养子不及父，家门一世衰。
六祖赞:扬下采樵斧，直入堆坊舂。一脚踏到底，黄梅信息通。
自诒:宴坐白云里，经行碧嶂中。游人穷不到，幽鸟自怱怱。
秋晓  其一:窗间耿残灯，屋角照落月。披衣启柴关，呼帚扫黄叶。
秋晓  其二:晓色殊未分，江风飘然起。开窗看芭蕉，露重叶如洗。
秋晓  其三:不雨已三月，草木无光辉。篱边旧菊丛，生意良亦微。
秋晓  其四:鸿雁何时来，肃肃楚天晓。悲鸣向江南，江北稻粱少。
秋晓  其五:扰扰世间事，悠悠眼中人。幽怀与谁语，独立望秋旻。
西湖游上人相访于白沙翌日如金山求诗  其一:剥啄惊春睡，萧然湖上僧。篝灯夜深语，多说鉴巴陵。
西湖游上人相访于白沙翌日如金山求诗  其二:宗师贪寂灭，祖道益衰迟。只有青山色，相逢似旧时。
西湖游上人相访于白沙翌日如金山求诗  其三:江草随春远，沙鸥伴我闲。殷勤东去水，送子过金山。
赵再可以通一所作梅雀求题:老去诗情在，逢春祇欲狂。飞来枝上雀，似亦爱幽香。
雨后十小绝以一雨洗残暑万家生早凉为韵  其一:闲居何所宜，把酒策第一。石田今有秋，痛饮事可必。
雨后十小绝以一雨洗残暑万家生早凉为韵  其二:去秋旱太甚，百神无不举。今岁感天公，时有容易雨。
雨后十小绝以一雨洗残暑万家生早凉为韵  其三:暄浊气未收，夜雨聊一洗。心清不受尘，眼凈岂容瞇。
雨后十小绝以一雨洗残暑万家生早凉为韵  其四:哦诗思远人，欲往无羽翰。焚香闭门睡，睡起香未残。
雨后十小绝以一雨洗残暑万家生早凉为韵  其五:百岁已逾半，知复几寒暑。此事当究观，勿共俗子语。
雨后十小绝以一雨洗残暑万家生早凉为韵  其六:长安卿相家，一食费几万。有功享固宜，我辈且蔬饭。
雨后十小绝以一雨洗残暑万家生早凉为韵  其七:新凉可穿衣，出门造谁家。城头有高楼，散我两脚麻。
雨后十小绝以一雨洗残暑万家生早凉为韵  其八:梦作吴淞去，脍鲈捣香橙。道逢湖海人，欢宴如平生。
雨后十小绝以一雨洗残暑万家生早凉为韵  其九:却扇情未忍，补衣计当早。骚人爱悲秋，秋色政自好。
雨后十小绝以一雨洗残暑万家生早凉为韵  其一○:交情易翻覆，世态多炎凉。倦游将何之，可乐唯醉乡。
书壁:禽声春后变，柳色夜来深。老子关门坐，无人识此心。
泛宫亭湖:回乘一派水，举帆逐分风。孤石苍波里，岸山苦雾中。
题壁:猛风拔大树，其树根已露。上有寄生草，青青犹未寤。
诗一首:八峰春到了，双涧雨晴初。小室钩帘坐，人间无画图。
寄外:泪湿香罗帕，临风不肯干。欲凭西去雁，寄与薄情看。
题沈乌盆尸股:洪州沈乌盆，塑佛舍三尊。一朝饥冻死，衣不庇其臀。
题延福寺:倚槛寒松偃，连云一径横。就中图不得，窗户入江声。
题常山店壁:迢递投前店，飕飗守破窗。一灯明复暗，顾影不成双。
登华顶峰:偶因华顶宿，抬手摘星辰。不敢高声语，恐惊天上人。
句:中原戎马场，故国虎狼窟。言归成默伤，念之中心栗。
端砚:岩石凝清粹，端然绝世珍。声清轻楚玉，色润胜燕珉。
鱼簖:芒苇织帘箔，横当湖水秋。寄言鱼与蟹，机穽在中流。
润州:帆樯共天远，楼观与云平。山阅三分国，江横十万兵。
北固楼:北固横江尽，东南第一州。六朝都在望，回首倦登楼。
花山魏公园:当年花草径，满目旧林亭。无复东山妓，空门苔藓青。
万岁楼:万岁名虚得，兴亡已屡移。楼头秋夜月，当只似当时。
齐山  其一:齐山压清溪，苍崖浸老碧。山半古招提，高堂敞虚寂。
齐山  其二:携壶上翠微，雅致何今昔。谁知一笑间，俯仰成陈迹。
池州:嶂没千重雾，江涵万里天。湘潭送波浪，吴楚会风烟。
石门山:兹山甲天下，葱翠自开辟。石磴缘空青，新营眩金碧。
寄靖安令:嵯峨幽谷山，寂寞彭泽令。绝境空自奇，高标岌相映。
题靖节祠堂:地僻柴桑古，人亡松菊存。不如彭泽吏，归去有田园。
游都梁  其一:暮烟迷海戍，远水接淮天。拍塞凭栏恨，神京在北边。
游都梁  其二:纔入都梁郡，愁登第一山。不堪高处望，未得故疆还。
合肥怀古三首  其一:合肥一都会，世号征战地。我来值明时，不识兵革事。
合肥怀古三首  其二:曹公教弩台，今为比丘寺。东门小河桥，曾飞吴主骑。
句:巍巍颜鲁公，笔正心亦正。凛凛元道州，高节抱幽贞。
章华台碑:故国兴亡数，勤民土木嘉。废台称是楚，辨物愧非华。
登岳阳楼:转地倾荆水，连天涨洞庭。势疑吞郡邑，怒欲辟雷霆。
句:倏忽经狼尾，回旋过虎头。相看逢白狗，犹自见黄牛。
汤家市:下马汤家市，前村数里赊。败篱瓜少蔓，簇舍荳先花。
环翠堂:羣山关设险，高屋照多阴。晴岚度丘壑，疏翠上衣襟。
环碧堂:方塘纳霁景，一碧共晴寒。微波坐来息，人意亦平宽。
襄阳怀古:孔明高卧处，庞统旧居时。遇主龙方起，逢辰骥莫追。
过檀溪:鸟泊随阳雁，鱼藏缩项鳊。停杯问山简，何似习池边。
九日怀襄阳:岘山不可见，风景令人愁。宜城多美酒，归与葛强游。
滴浮泉:云液落山腹，脉与昆仑通。云何山中叟，八十颜桃红。
巴川:二载巴川县，谁知是与非。还乡何所有，载得一清归。
小桃源:绰约去朝真，仙源万木春。要知窃桃客，定是会稽人。
盐泉:一泉流白玉，万里走黄金。人事有因革，宝源无古今。
昌溪水:险绝昌溪水，如何亦问津。命分毫发地，利役古今人。
洋州思乡:家依楚水岸，身寄洋州馆。望月独相思，尘襟泪痕满。
剑门关:凿开千里地，通得一隅天。迭嶂连三峡，重门扼两川。
题所寓壁:鹿羣上遥岑，云影抵苍壁。无客来敲门，倚松读周易。
即事:百宝装腰带，真珠络臂鞴。笑时花近眼，舞罢锦缠头。
绝句:江边踏青罢，回首见旌旗。风起春城暮，高楼鼓角悲。
绝句二首 一:迟日江山丽，春风花草香。泥融飞燕子，沙暖睡鸳鸯。
归鴈:东来万里客，乱定几年归。肠断江城鴈，高高正北飞。
王录事许修草堂赀不到聊小诘:为嗔王录事，不寄草堂赀。昨属愁春雨，能忘欲漏时。
绝句六首 一:日出篱东水，云生舍北泥。竹高鸣翡翠，沙僻舞鹍鸡。
绝句六首 二:蔼蔼花蘂乱，飞飞蜂蝶多。幽栖身懒动，客至欲如何。
绝句六首 三:凿井交椶叶，开渠断竹根。扁舟轻褭缆，小径曲通村。
绝句六首 四:急雨捎溪足，斜晖转树腰。隔巢黄鸟并，翻藻白鱼跳。
绝句六首 五:舍下笋穿壁，庭中藤刺檐。地晴丝冉冉，江白草纤纤。
绝句六首 六:江动月移石，溪虚云傍花。鸟栖知故道，帆过宿谁家。
荅郑十七郎一绝:雨后过畦润，花残步屐迟。把文惊小陆，好客见当时。
武侯庙:遗庙丹青落，空山草木长。犹闻辞后主，不复卧南阳。
八阵图:功盖三分国，名高八阵图。江流石不转，遗恨失吞吴。
复愁十二首 一:人烟生处僻，虎迹过新蹄。野鹘翻窥草，村船逆上溪。
复愁十二首 二:钓艇收缗尽，昏鸦接翅归。月生初学扇，云细不成衣。
复愁十二首 三:万国尚防寇，故园今若何。昔归相识少，早已战场多。
复愁十二首 四:身觉省郎在，家须农事归。年深荒草径，老恐失柴扉。
复愁十二首 五:金丝镂箭镞，皂尾制旗竿。一自风尘起，犹嗟行路难。
复愁十二首 六:胡虏何曾盛，干戈不肯休。闾阎听小子，谈话觅封侯。
复愁十二首 七:贞观铜牙弩，开元锦兽张。花门小前好，此物弃沙场。
复愁十二首 八:今日翔麟马，先宜驾鼓车。无劳问河北，诸将觉荣华。
复愁十二首 九:任转江淮粟，休添苑囿兵。由来貔虎士，不满凤皇城。
复愁十二首 十:江上亦秋色，火云终不移。巫山犹锦树，南国且黄鹂。
复愁十二首 十一:每恨陶彭泽，无钱对菊花。如今九日至，自觉酒须赊。
复愁十二首 十二:病减诗仍拙，吟多意有余。莫看江总老，犹被赏时鱼。
绝句九首 七:闻道巴山里，春船正好行。都将百年兴，一望九江城。
绝句九首 八:水槛温江口，茅堂石笋西。移船先主庙，洗药淙沙溪。
绝句九首 九:设道春来好，狂风大放颠。吹花随水去，飜却钓鱼船。
题陶介夫见山轩  其一:湖上山如画，何人解见山。此心无一事，尽日卷帘间。
题陶介夫见山轩  其二:湖上山如故，湖边客总非。容堂今不见，凉夜草萤飞。
题渊明像:慧远无此冠，修静无此巾。此巾要亦有，无此漉酒人。
偶书二首  其一:磊落终休矣，艰难晚见之。罔知当世事，殊悔少年时。
偶书二首  其二:一昨悬车后，蹉跎又五年。常书乞米帖，犹费买花钱。
后秋思五言五首  其一:多病全然懒，微凉尚未寒。偶然无一事，蛛网雨中看。
后秋思五言五首  其二:诗老吾衰矣，秋风又飒然。黄花香五度，八十太公年。
后秋思五言五首  其三:黄陈今不作，天地少诗人。不是诗人少，诗人未必真。
后秋思五言五首  其四:诗与风骚迫，文兼史汉长。半山非不尔，僻学汴梁亡。
后秋思五言五首  其五:五房十昆仲，独许一身存。今日重阳日，登楼欲断魂。
偶题五言绝句五首  其一:不寐常欹枕，无言独倚楼。江淹犹匪恨，庾信始为愁。
偶题五言绝句五首  其二:落木包生意，来鸿定去期。如何萧瑟气，有许楚臣悲。
偶题五言绝句五首  其三:春秋踰致仕，南北粗知名。有客来相问，如何不治生。
偶题五言绝句五首  其四:为客弹长铗，□□□短衣。奈何年不肯，五过古来希。
偶题五言绝句五首  其五:自古有治乱，谁家无是非。晓床听邻语，琐琐诉寒饥。
题玉潭:碧玉徒强名，冰壶难比德。唯当寂照心，可并奫沦色。
留卢秦卿:知有前期在，欢如此夜中。无将故人酒，不及古淳风。
山中即事:入谷多春兴，乘舟棹碧浔。山云昨夜雨，溪水晓来深。
同诸公有怀绝句:旧国迷江树，他乡近海门。移家南渡久，童稚解方言。
题画帐二首 山水:桂水饶枫杉，荆南足烟雨。犹疑黛色中，复是雒阳岨。
题画帐二首 远帆:朝见巴江客，暮见巴江客。云帆傥暂停，中路阳台夕。
渡汝水向太和山:落日事搴陟，西南投一峯。诚知秋水浅，但怯无人踪。
秋怨:长信多秋气，昭阳借月华。那堪闭永巷，闻道选良家。
山中五咏 门柳:接影武昌城，分行汉南道。何事闲门外，空对青山老。
山中五咏 远山:少室尽西峯，鸣皋隐南面。柴门纵复关，终日窗中见。
山中五咏 南涧:上路各乘轩，高明尽鸣玉。宁知涧下人，自爱轻波渌。
山中五咏 春早:草徧颍阳山，花开武陵水。春色既已同，人心亦相似。
山中五咏 山馆:山馆长寂寂，闲云朝夕来。空庭复何有，落日照青苔。
同张侍御咏兴宁寺经藏院海石榴花:嫩叶生初茂，残花少更鲜。结根龙藏侧，故欲并青莲。
送王司直:西塞云山远，东风道路长。人心胜潮水，相送过浔阳。
婕妤春怨:花枝出建章，凤管发昭阳。借问承恩者，双蛾几许长。
题卢十一所居:春风来几日，先入辟疆园。身外无余事，闲吟昼闭门。
山中横云:湘水风日满，楚山朝夕空。连峰虽已见，犹念长云中。
病中对石竹花:散点空阶下，闲凝细雨中。那能久相伴，嗟尔殢秋风。
送王翁信还剡中旧居:海岸耕残雪，溪沙钓夕阳。客中何所有，春草渐看长。
赋长道一绝送陆邃潜夫:高山迥欲登，远水深难渡。杳杳复漫漫，行人别家去。
杨氏林亭探得古槎:千年古貌多，八月秋涛晚。偶被主人留，那知来近远。
和王给事禁省梨花咏:巧解逢人笑，还能乱蝶飞。春时风入户，几片落朝衣。
送陆鸿渐赴越:行随新树深，梦隔重江远。迢递风日间，苍茫洲渚晚。
台头寺愿上人院古松下有小松裁毫末新生与纤草不辨重其有凌云干霄之志与赵八员外裴十补阙同赋之:细草亦全高，秋毫乍堪比。及至干霄日，何人复居此。
渔子沟寄赵员外裴补阙:欲逐淮潮上，暂停渔子沟。相望知不见，终是屡回头。
同李三月夜作:霜风惊度雁，月露皓疎林。处处砧声发，星河秋夜深。
初出沅江夜入湖:放溜出江口，回瞻松栝深。不知舟中月，更引湖间心。
送裴陟归常州:夜雨须停棹，秋风暗入衣。见君尝北望，何事却南归。
赠别:南桥春日暮，杨柳带青渠。不得同携手，空成意有余。
酬李判官度梨岭见寄:陇首怨西征，岭南雁北顾。行人与流水，共向闽中去。
送李山人还:从来无检束，只欲老烟霞。鸡犬声相应，深山有几家。
洪泽馆壁见故礼部尚书题诗:底事洪泽壁，空留黄绢词。年年淮水上，行客不胜悲。
望南山雪怀山寺普上人:夜夜梦莲宫，无由见远公。朝来出门望，知在雪山中。
采莲曲:落日晴江里，荆歌艳楚腰。采莲从小惯，十五即乘潮。
长信宫:梦里君王近，宫中河汉高。秋风能再热，团扇不辞劳。
京兆眉:新作蛾眉样，谁将月里同。有来凡几日，相效满城中。
春雪:飞雪带春风，裴回乱绕空。君看似花处，偏在洛阳东。
望夫石:佳人成古石，藓驳覆花黄。犹有春山杏，枝枝似薄妆。
贡院寄前主司萧尚书听:独坐贡闱里，愁心芳草生。山公昨夜事，应见此时情。
登鹳雀楼:白日依山尽，黄河入海流。欲穷千里目，更上一层楼。
送别:杨柳东风树，青青夹御河。近来攀折苦，应为别离多。
古兴:投珠恐见疑，抱玉但垂泣。道在君不举，功成叹何及。
句:省署开文苑，沧浪学钓翁。穷冬时短晷，日尽西南天。
闺情:银钥开香阁，金台照夜灯。长征君自惯，独卧妾何曾。
赠独孤常州:洪炉无久停，日月速若飞。忽然冲人身，饮酒不须疑。
句:归梦如春水，悠悠遶故乡。驻马渡江处，望乡待归舟。
寄萧颕士补正字:六月度开云，三峯翫山翠。尔时黄绶屈，别后青云致。
江行:繁阴乍隐洲，落叶初飞浦。萧萧楚客帆，暮入寒江雨。
扬子途中:楚塞望苍然，寒林古戍边。秋风人渡水，落日雁飞天。
夜飞鹊:北林夜方久，南月影频移。何啻飞三匝，犹言未得枝。
古歌:北邙不种田，但种松与柏。松柏未生处，留待市朝客。
张建封大夫奏系为校书郎因寄此作:久是烟霞客，潭深钓得鱼。不知芸阁上，遗校几多书。
会稽山居寄薛播侍郎袁高给事高参舍人:稷卨今为相，明君复是尧。宁知买臣困，犹负会稽樵。
阮客旧居:阮客身何在，仙云洞口横。人间不到处，今日此中行。
送人入金华:明月双溪水，清风八咏楼。昔年为客处，今日送君游。
状江南 季春:江南季春天，莼叶细如弦。池边草作径，湖上叶如船。
梦后吟:醉中还有梦，身外已无心。明镜唯知老，青山何处深。
题灵山寺:觉地本随身，灵山重结因。如何战鸟佛，不化捕鱼人。
题元阳观旧读书房赠李范:此观十年游，此房千里宿。还来旧窗下，更取君书读。
永嘉:东瓯传旧俗，风日江边好。何处乐神声，夷歌出烟岛。
青弋江:凄清回泊夜，沦波激石响。村边草市桥，月下罟师网。
听山鹧鸪:谁家无春酒，何处无春鸟。夜宿桃花村，踏歌接天晓。
山径柳:宛转若游丝，浅深栽绿崦。年年立春后，即被啼莺占。
石上藤:空山无鸟迹，何物如人意。委曲结绳文，离披草书字。
薜荔庵:薜荔作禅庵，重迭庵边树。空山径欲绝，也有人知处。
芙蓉榭:风摆莲衣干，月背鸟巢寒。文鱼翻乱叶，翠羽上危栏。
欹松漪:湛湛碧涟漪，老松欹侧卧。悠扬绿萝影，下拂波纹破。
焙茶坞:新茶已上焙，旧架忧生醭。旋旋续新烟，呼儿劈寒木。
弹琴谷:谷中谁弹琴，琴响谷冥寂。因君扣商调，草虫惊暗壁。
白鹭汀:靃靡汀草碧，淋森鹭毛白。夜起沙月中，思量捕鱼策。
千松岭:终日吟天风，有时天籁止。问渠何旨意，恐落凡人耳。
黄菊湾:时菊凝晓露，露华滴秋湾。仙人酿酒熟，醉里飞空山。
临平湖:采藕平湖上，藕泥封藕节。船影入荷香，莫冲莲柄折。
山春洞:引烛踏仙泥，时时乱乳燕。不知何道士，手把灵书卷。
石窦泉:吹沙复喷石，曲折仍圆旋。野客漱流时，杯黏落花片。
古仙坛:远山谁放烧，疑是坛边醮。仙人错下山，拍手坛边笑。
题山顶寺:遥闻林下语，知是经行所。日暮香风时，诸天散花雨。
天宝题壁:五十余年别，伶俜道不行。却来书处在，惆怅似前生。
哭李别驾:故人行迹灭，秋草向南悲。不欲频回步，孀妻正哭时。
春雨不闻百舌:百舌春来哑，愁人共待晴。不关秋水事，饮恨亦无声。
忆鄱阳旧游:悠悠南国思，夜向江南泊。楚客断肠时，月明枫子落。
春怀:园莺啼已倦，树树陨香红。不是春相背，当由己自翁。
洛阳陌二首 一:莺声满御堤，堤柳拂丝齐。风送名花落，香红衬马蹄。
洛阳陌二首 二:珂佩逐鸣驺，王孙结伴游。金丸落飞鸟，乘兴醉青楼。
寄淮上柳十三:苇萧中辟户，相映绿淮流。莫讶春潮阔，鸥边可泊舟。
送李泌:昔别吴堤雨，春帆去较迟。江波千里绿，囗囗囗囗囗。
山中夜宿:凉月挂层峰，萝林落叶重。掩关深畏虎，风起撼长松。
登楼:高阁成长望，江流雁呌哀。凄凉故吴事，麋鹿走荒台。
江上:江清白鸟斜，荡桨罥苹花。听唱菱歌晚，回塘月照沙。
溪上:采莲溪上女，舟小怯摇风。惊起鸳鸯宿，水云撩乱红。
田家:带水摘禾穗，夜捣具晨炊。县帖取社长，嗔怪见官迟。
宿山中僧:不爇香炉烟，蒲团坐如铁。尝想同夜禅，风堕松顶雪。
题温日观葡萄:百八牟尼颗，携将万里游。归来还自笑，何不博凉州。
苦热和徐山甫韵:地卷槁苗尽，人居沸鼎中。何时霖雨相，梦到武丁宫。
江上晚眺  其一:江北西风髙，江南新酒熟。长笛吹梅花，月色满营屋。
江上晚眺  其二:得酒终日醉，都忘醒后愁。往来狂走马，直过皖山头。
游冷翠谷:急流潄乱石，石色白齿齿。瞥见水色浑，篱头过山麂。
寄江城口占  其一:梦魂荡孤舟，波声塞两耳。不眠闻管弦，方悟江城里。
寄江城口占  其二:蹉跎岁事空，次第春风起。雪消夕阳平，彻底清江水。
乍归信笔写兴二首  其一:闲抛南峯云，狂泛西江苇。眠食思故栖，吹灯任山鬼。
乍归信笔写兴二首  其二:身绝一毫荣，胆落几回醉。难忘踏霜茅，忍冻吟冷翠。
闻笛  其一:四海水尚浅，孤城愁更深。船上何人笛，吹入芦花林。
闻笛  其二:吹腔不识愁，愁耳偏闻吹。月明吹更苦，泪洒降羌儿。
初八日立壬戌春:腊尽春犹客，春来病转多。孤樽洗块礧，万事付无何。
冷翠谷口占  其一:乱山蔽天尽，丛涧遶山流。茅屋冷欲压，今日方中秋。
冷翠谷口占  其二:谷深谁吟诗，吟惹白猿听。万景虚空生，风微涧光定。
冷翠谷口占  其三:我来寻幽奇，破屋枕木末。向阳窗不闗，川僧补直裰。
冷翠谷口占  其四:苍童负诗箧，百钱挂杖头。何当倩画手，画我庐山游。
夜坐:秋清道院空，更筹受风掩。二更看斜河，湿却万星点。
陌上二首  其一:水花粘稚蛙，野菜恋残蝶。麦岐苦薄收，青黄两不接。
陌上二首  其二:恨鹃啼桑颠，丑妇泪如洗。手中捻银丝，阶头博红米。
估客謡二首  其一:浪儿重规利，半世家如寄。千金得美人，长向船窗醉。
估客謡二首  其二:溺利谁知轻，性流甚于水。东去复西回，难将逝水比。
落梧:梧叶几片飞，三日西风急。新月冷银床，床下孤螀泣。
得丁求安书云叠石境于溪心嵲然如江上之矶作二诗戏之  其一:心重吴山老，天教闲许长。事多因醉遣，心半为山忙。
得丁求安书云叠石境于溪心嵲然如江上之矶作二诗戏之  其二:立石标溪界，疏荷限水香。此翁三十载，看了几人忙。
梅二首  其一:隔阔已经岁，相逢不置辞。情如淡交久，处士合吟诗。
梅二首  其二:胜韵难齐俗，清流不受浑。岂应践期约，独自爱黄昏。
浦江道中:惊忧度岁月，靡觉佳序临。玉露破金菊，方知秋气深。
偶书:何时见池馆，一二佳友生。酣饮入深夜，竹间灯火明。
潞公与梅圣俞论古人有纯用平声字为诗如枯桑知天风是也而未有用侧字者翌日圣俞为诗云月出断岸口照此别舸背独且与妇饮颇胜俗客对大为潞公所赏追用其语作侧字四绝平字梅花一篇 侧字 其一:久雨闭陋室，薜荔络败垒。乙子语大慧，我听勿入耳。
潞公与梅圣俞论古人有纯用平声字为诗如枯桑知天风是也而未有用侧字者翌日圣俞为诗云月出断岸口照此别舸背独且与妇饮颇胜俗客对大为潞公所赏追用其语作侧字四绝平字梅花一篇 侧字 其二:具酒作社饮，此事古倡始。孰肯具果蔬，被肘醉子美。
潞公与梅圣俞论古人有纯用平声字为诗如枯桑知天风是也而未有用侧字者翌日圣俞为诗云月出断岸口照此别舸背独且与妇饮颇胜俗客对大为潞公所赏追用其语作侧字四绝平字梅花一篇 侧字 其三:节物暗老我，壮志特未已。事业力自致，贵贱命可委。
潞公与梅圣俞论古人有纯用平声字为诗如枯桑知天风是也而未有用侧字者翌日圣俞为诗云月出断岸口照此别舸背独且与妇饮颇胜俗客对大为潞公所赏追用其语作侧字四绝平字梅花一篇 侧字 其四:案上具笔砚，砌下秀菊杞。我顾乏大屋，尚赖有此尔。
春到村居好四绝  其一:春到村居好，茅檐日渐长。杯深新酒滑，焙暖早茶香。
春到村居好四绝  其二:春到村居好，园林兴味长。蚕贪桑眼出，蜂趁蜜脾忙。
春到村居好四绝  其三:春到村居好，枯肠饱可图。笋尖将露角，麦秀欲生须。
春到村居好四绝  其四:春到村居好，清明欲禁烟。乱红桃下雨，轻白柳飞绵。
即事五首  其四:古寺孤云际，寒斋落叶中。消愁惟是酒，无柰酒尊空。
即事五首  其五:日暮鸟雀瞑，空庭风雨悲。方知古今梦，同寄老槐枝。
酒尽:落花无夜雨，孤坐减春愁。黑白缾俱罄，谁能为我谋。
万岁山:赤藤可扶险，青藜堪照书。老师竟何为，暮齿随安车。
五盖山:紫盖修连延，五峰似随轩。何如惠我民，飞雪遍冈原。
石门:锁断山川秀，包藏云雾深。只留禅客在，不许俗尘侵。
半月池:凿破苍苔地，湾湾月半边。既能清到底，何必十分圆。
拥秀堂:松带飞雪暮，檐支落日闲。重岩看不厌，绝胜五台山。
戏成绝句三首  其一:山色黛眉远，溪声玉佩珊。溪山怜逐客，故为结清欢。
戏成绝句三首  其二:粼粼溪底石，五色粲坚圆。安得女娲手，錬之将补天。
戏成绝句三首  其三:小艇渡行旅，往来终日操。但令人利涉，宁复计劬劳。
墨戏六首 拳蠧:屈折金石瘦，偃蹙虬龙怒。萧然少生意，端为根中蠧。
墨戏六首 枯折:歳晚风号寒，琅玕半吹折。虽残栖鳯枝，终抱凌霄节。
墨戏六首 宿枝:疏筠轻带粉，老叶饱经霜。试问枝头实，何年集鳯凰。
墨戏六首 新叶:解箨能几日，成阴不待春。天然为谁笑，风露一枝新。
墨戏六首 引根:土润引新萌，虬鞭独处行。此君人不厌，何惜满林生。
墨戏六首 迸笋:养就箨龙儿，斓斑角未齐。斧斤休纵手，会看拂云霓。
次韵畴老赠丹霞三篇并寄丹霞以代简书 送次丹霞归瑞光岩韵 其一:太虚元湛寂，妙用起云雷。若解明如镜，何须冷似灰。
画草虫八物 蚊:所志惟一饱，聚声如雷车。秋来腹长饥，扑扑喙作花。
画草虫八物 蝇:情态真可憎，画成因误墨。薨薨乱鸡鸣，惨惨变白黑。
画草虫八物 蜂:杪忽腰如壶，联绵窠若屋。毋轻怀袖间，防此虿尾毒。
画草虫八物 蝶:粉翅摇春晖，翩翾自来往。勿贪花草香，触此饥蛛网。
画草虫八物 螳螂:飘飘绿衣郎，怒臂欲当辙。君王求勇士，嘉尔能仗节。
画草虫八物 蜻蜓:双睛碧珠莹，四翅青罗薄。但知逐飞蚊，不复顾黄雀。
画草虫八物 蟪蛅:戚戚鸣岁暮，不知有春秋。肯信鲲与鹏，同作逍遥游。
画草虫八物 络纬:露下草根冷，戞然长悲鸣。谁知两股间，能作无穷声。
黄河:鸿流导积石，惊浪下龙门。仙槎不辨处，沉璧想犹存。
偈七首  其一:幸然无一事，行脚要参禅。却被禅相恼，不透祖师关。
偈七首  其二:难难几何般，易易没巴鼻。好好催人老，默默从此得。
偈七首  其七:佛祖生冤家，悟道染泥土。无为无事人，声色如聋瞽。
偈:华种有生姓，因地华生生。大缘与性合，当生生不生。
偈七首  其三:泥佛不度水，木佛不度火。金佛不度炉，真佛内里坐。
偈:一文大光钱，买得个油糍。吃放肚里了，当下便不饥。
偈八首  其二:天上无弥勒，地下无弥勒。打破太虚空，如何寻不得。
偈五首  其一:师子儿哮吼，龙马驹絙跳。古佛镜中明，三山孤月皎。
偈五首  其三:叮咛损君德，无言真有功。任从沧海变，终不为君通。
遗偈:今年七十八，四大相离别。火风既分散，临行休更说。
句  其一:万山攒地窄，四气得春偏。分野侵秦壤，星河共楚天。
句  其二:气润梅蒸雨，阴浓柳鬰烟。夏深卢橘熟，花尽海棠妍。
偈一首:言生本不生，言灭本不灭。觉路自分明，勿与迷者说。
松风:万壑摇苍烟，百滩度流水。下有骑馿人，萧萧吹冻耳。
秋阁晨兴:远寺一声钟，檐楹惊宿鸟。拂衣风露清，月落千山晓。
冬日:茆舍竹篱短，梅花吐未齐。晚来溪径侧，雪压小桥低。
琼花:因此琼花发，维阳胜洛阳。若无三月雨，占断一春香。
越山四见亭:山山能作雨，面面尽来峰。倚遍栏干曲，归心曲曲同。
句  其三:自有嫣然态，风前欲笑人。涓涓朝泣露，盎盎夜生香。
飞赴山:最胜西峰下，林梢四望亭。江山观掌握，梁益布丹青。
上丁守:闽岭天南表，清源第一州。朝廷推重镇，师帅得贤侯。
诗一首:蛇冈蹑龟背，虾屿据龙头。岸隔诸蕃国，江通百粤舟。
戏答提举刘宜翁看山:处世能无欲，看山岂有难。吾心度禅定，山亦不须看。
昼寐:衙退冠佩捐，吏休簿书却。山城宾客稀，永日卧高阁。
山中乐:谁言府中居，自得山中乐。独醉还自醒，无人事酬酢。
春早得雨二首  其一:春早得甘澍，村邻喜欲狂。天公终老手，处处出新秧。
春早得雨二首  其二:稻陂方渴雨，蚕箔却忧寒。更有难知处，朱门惜牡丹。
春晚二首  其一:窗户迎新燕，阶除集乳鸦。欲知春已暮，地上亦无花。
春晚二首  其二:思与春为别，匆匆置一樽。明年尚强健，扶杖候柴门。
早晴:老病常贪睡，萧萧厌雨声。翩然两乌鹊，为我报新晴。
对月二首  其一:远客厌征路，流年逢素秋。不知今夜月，还照几人愁。
对月二首  其二:草草治杯盘，三更月露寒。茆檐虽隠翳，终胜客中看。
书枕屏四首  其一:西域兜罗被，南番笃耨香。惯眠三丈日，不识五更霜。
书枕屏四首  其二:心若冰将释，貌如儿未孩。青城上官叟，时入梦中来。
书枕屏四首  其三:甘菊缝为枕，疏梅画作屏。改诗眠未稳，闻雪醉初醒。
小雪:檐飞数片雪，瓶插一枝梅。童子敲清磬，先生入定回。
书感:梦里逢无咎，天涯哭季长。吾生亦有几，且复钓沧浪。
杂兴四首  其一:锄草春愈茂，养草秋亦衰。不如两置之，荣悴渠有时。
杂兴四首  其二:栖鸡未旦鸣，粒食固宜报。林鸟何预人，哓哓欲谁告。
杂兴四首  其三:硕果坠池响，鱼队散无迹。空弦可落雁，此事盖自昔。
杂兴四首  其四:涤砚欲其洁，磨镜欲其明。愿君试思之，与己孰重轻。
书文稿后:上蔡牵黄犬，丹徒作布衣。苦言谁解听，临祸始知非。
题柴言山水四首  其一:阴阴山木合，幽处着柴荆。喧中有静意，水车终日鸣。
题柴言山水四首  其二:悬水三十仞，疾雷闻数里。正暑凛生秋，倚杖者谁子。
题柴言山水四首  其三:高秋风雨天，幽居诗酒地。君看此气象，其可折简致。
题柴言山水四首  其四:草亭临峭绝，霜嶂起嶙峋。危磴傥可上，老夫思卜邻。
山麓:草合路如线，偶随樵子行。林间遇盘石，少憩看春耕。
自贻四首  其一:寒暑衣一称，朝晡饭数匙。钱能祸扑满，酒不负鸱夷。
自贻四首  其二:家风本韦布，生事但渔樵。惯就下乡食，莫烦东阁招。
自贻四首  其三:痴孙护雀雏，馋仆放池鱼。怀药问邻疾，典衣收旧书。
自贻四首  其四:退士愤骄虏，闲人忧旱年。耄期身未病，贫困气犹全。
涉溪:挥汗欲成雨，聚蟁真若雷。山翁在何许，赤脚步溪来。
独坐绝句二首  其一:蛙鸣乃是怒，鵩啸固非妖。独宿空山夜，何妨伴寂寥。
独坐绝句二首  其二:轻雷不成雨，阙月却穿云。独倚南斋柱，长吟到夜分。
欲雨二首  其一:徙穴中庭蚁，争巢后圃鸠。物情犹虑患，人事得忘忧。
欲雨二首  其二:荷锸决新渠，芟茅补旧庐。共知秋必雨，有备即安居。
红文苋:色若栖文雉，圆如插绣幢。春葩应有并，秋卉合无双。
遣兴一绝:睡思容易醒，辗转衾裯单。今宵听风竹，始觉窗外寒。
杜鹃:杜鹃叫林表，晓窗色初分。却忆动乡思，去年江外闻。
冒雨游石室:陟磴苔痕滑，穿岩雨脚收。爱山邻邑令，来作雨中游。
和凌霄花:翠蔓缘株上，红芳冒暑开。凌霄诚有谓，托质岂无媒。
辞劝饮:主意固殷懃，须辞酒味醇。愿为投辖客，不作吐茵人。
和见招:仙馆憩旌舆，清篇手自书。拨烦虽欲往，俗吏得休无。
琅邪三十二咏 琅邪山门:双鹤栖华表，仙山自此通。云霞自扃锁，尘土若为攻。
琅邪三十二咏 长松径:十里开幽径，松阴互蔽亏。山翁心亦侈，步幛用青丝。
琅邪三十二咏 净镜亭:路转翚檐出，山回秀气多。亭名不须看，对镜已如何。
琅邪三十二咏 翠微亭:谢屐低前齿，登临势渐雄。岚光动衣袂，知在翠微中。
琅邪三十二咏 白云亭:路作两岐分，亭多聚白云。无心本无恋，于此尙纷纷。
琅邪三十二咏 醉翁亭:醉翁虽已没，遗构在山阿。不比陶潜石，清时乐自多。
琅邪三十二咏 薛老桥:流泉渟处阔，跨石石桥横。题柱无踪迹，茫然薛老名。
琅邪三十二咏 逊泉:两窦涓涓泻，无何后却前。谁能来酌饮，回意学相先。
琅邪三十二咏 班春亭:云木气氤氲，风光日日新。丰謡随五马，来此听班春。
琅邪三十二咏 石流渠:凿渠疏白石，绕槛走清泉。不为流觞醉，来当涤万缘。
琅邪三十二咏 琅邪山:晋王曾此隐，释子住何年。泉石无今古，图经有后先。
琅邪三十二咏 回马岭:有意寻幽胜，跻攀固所怀。如今岭路稳，鞍马不须回。
琅邪三十二咏 开化寺:架巘及依崖，轩窗次第开。等为方外客，于此更清怀。
琅邪三十二咏 御书阁:岌岌凌霄汉，风传宝阁香。三朝神翰在，奎壁夜交光。
琅邪三十二咏 阳冰篆:笔力真奇伟，磨崖几百年。勿嫌人贵耳，此学世无传。
琅邪三十二咏 庶子泉:宫相湮沦久，兹泉日夜生。泉存人不见，空复着虚名。
琅邪三十二咏 白龙泉:殿角滀泓澄，源高登地灵。老僧来洗钵，不畏白龙腥。
琅邪三十二咏 酴醾轩:诘曲小轩斜，酴醾一架遮。春风零落后，浑似雨天花。
琅邪三十二咏 寂乐亭:踏石穿林去，披云就坐来。禅翁寂乐地，猿鸟肯相猜。
琅邪三十二咏 招隐堂:小蹊回石角，缔构倚山腰。一片幽栖地，谁令便可招。
琅邪三十二咏 归云洞:石洞何年有，名传事或非。那知为雨后，却向此中归。
琅邪三十二咏 清风亭:松竹繁阴满，峰峦秀色并。暑风从此度，别是一般清。
琅邪三十二咏 大历井:竹里藏深井，栏镌大历春。不知开凿后，几过炼丹人。
琅邪三十二咏 千佛塔:礲石施丹雘，凌云势亦孤。如何千种相，并在一浮图。
琅邪三十二咏 石庵:不独烟霞窟，天然石作庵。坐禅遗迹在，岩溜自香甘。
琅邪三十二咏 晓光亭:东面双峰缺，遐瞻万里平。朝朝沧海日，先向此中明。
琅邪三十二咏 了了堂:了了还未了，都忘了始真。登堂知此意，方悟死前身。
琅邪三十二咏 望日台:曾有长安客，题为望日台。樵苏人不测，到此亦裴回。
琅邪三十二咏 石屏风:造化非无意，都如图画中。犹嫌未奇怪，更出石屏风。
琅邪三十二咏 会峰亭:胜概当冲要，回环拥翠峦。烟云藏不得，如在掌中看。
琅邪三十二咏 法华池:会峰亭下路，斜带法华池。不待观池水，尘迷已顿离。
琅邪三十二咏 东峰亭:山中时节早，地势近春华。岁岁东风至，先看傍砌花。
偃盖松:摧折风霜久，犹传偃盖松。只凭文笔力，何必大夫封。
书西县壁:判袂知非远，驰轺约屡经。犹于暮云底，回首汉皋亭。
和道中咏怀:酒轶刘伶颂，茶高陆羽经。庶几延笑语，何事驻长亭。
和述志:振职提三尺，潜心醉六经。高材难浅度，岂止狱平亭。
和念祖:仰服籯金训，传家在一经。况当声教远，夜柝静戎亭。
阴山馆:圜峰耸于前，鸣泉绕其背。若使画成图，谁云非傅会。
宿云安云岩寺:去国三千里，携家四十程。云岩暂投宿，聊使梦魂清。
咏八仙 捻鼻:道气本冲融，胡为捻鼻中。知无愿言嚏，聊以快吾衷。
咏八仙 爬背:刻成纤手利，痒背可施功。岂待麻姑爪，携持意自通。
咏八仙 呵欠:引手如双翼，俄然一欠伸。须臾端顾盼，别是好精神。
咏八仙 栉髪:搔首意不满，聊凭象栉功。高情唯自适，岂恤鬓如蓬。
咏八仙 鼓琴:万事不关心，悠悠在一琴。非山亦非水，何必问知音。
咏八仙 吹箫:内乐本无声，吹箫且任情。于兹代长啸，自是一般清。
咏八仙 横笛:不是乐繁音，吹扬兴自深。数杯醇酎罢，更学水龙吟。
咏八仙 捻耳:捻耳意阳阳，林泉白昼长。市朝声自远，聪听又何妨。
和唐韦相国盛山十二咏 宿云亭:无心固无恋，犹爱宿危檐。况复寻幽客，高情岂易厌。
和唐韦相国盛山十二咏 隐月岫:隐月月非隐，岫名诚强名。清光中夜满，谁谓碍峥嵘。
和唐韦相国盛山十二咏 茶岭:种茶当岭上，日近地先春。始自钧陶手，遗芳及后人。
和唐韦相国盛山十二咏 梅溪:清影笼寒水，幽香逐晚风。和羮人已远，溪上自芳丛。
和唐韦相国盛山十二咏 流杯渠:渠湾水流速，杯漾酒行迟。莫诮经营巧，清欢得所施。
和唐韦相国盛山十二咏 盘石磴:盘石以为磴，萦纡上翠岑。披云瞩佳境，适此慰登临。
和唐韦相国盛山十二咏 桃坞:当日桃花坞，多应效武陵。春风今寂寞，犹以旧名称。
和唐韦相国盛山十二咏 竹岩:栉密翠婵娟，结根岩石前。不饶尘土地，自信雪霜天。
和唐韦相国盛山十二咏 琵琶台:象物名台势，琵琶出自然。登临得真趣，所乐类无弦。
冬暖  其二:天不雨霜雪，朝曦与暮霞。江梅呈腊蕊，岩桂又冬花。
分歧四绝呈及甫  其一:草色半有无，梅花间开落。还家正自好，柰此抱离索。
分歧四绝呈及甫  其二:送君一程归，别我数里隔。定非爱鸡黍，前例无此客。
分歧四绝呈及甫  其三:大儿长如竹，小儿秀如柳。迎爷拜新年，颔髭白八九。
分歧四绝呈及甫  其四:客里有底忙，申旦不成梦。远归胜新昏，还君春睡重。
赠相者:猨臂老不侯，鸢肩腾上速。娄罗千丈长，不博一寸福。
发龙州:涪山信有灵，送客六月雨。晓行如深秋，午憇无点暑。
千竿夹:方雨江流红，未霜芦花紫。寂寂远帆来，拍拍晴鸥起。
夫容:向背有深态，纤秾无定姿。最怜花脱后，全似蕊包时。
五月庚申梦人相指为马周且诵诗两句觉而足之:伸缩一双手，去来三世身。新丰惊昨梦，斗酒满怀春。
乌息隠山堂觅诗:未出为远志，出则为小草。请看耆阇窟，几年黄面老。
普照僧生云轩云闲阁  其一:岩芳敛空华，谷响答虚牝。坐看白云生，会得无生忍。
普照僧生云轩云闲阁  其二:雨来山出云，雨过云归海。悠然天地间，得此大自在。
赠别司空曙:有月曾同赏，无秋不共悲。如何与君别，又是菊花时。
春词:北苑罗裙带，尘衢锦绣鞵。醉眠芳树下，半被落花埋。
天津桥望洛城残雪:新霁洛城端，千家积雪寒。未收清禁色，偏向上阳残。
赋得路傍一株柳送邢校书赴延州使府:路傍一株柳，此路向延州。延州在何处，此路起悠悠。
重赠邢校书:俱从四方事，共会九秋中。断蓬与落叶，相值各因风。
照镜:衰鬓朝临镜，将看却自疑。惭君明似月，照我白如丝。
书院无历日以诗代书问路侍御六月大小:野性迷尧历，松窗有道经。故人为柱史，为我数阶蓂。
闻鸡赠主人:胶胶司晨鸣，报尔东方旭。无事恋君轩，今君重凫鹄。
登白楼见白鸟席上命鹧鸪辞:一鸟如霜雪，飞向白楼前。问君何以至，天子太平年。
石楼山见月:紫塞连年戍，黄砂碛路穷。故人今夜宿，见月石楼中。
惜春伤同幕故人孟郎中兼呈去年看花友:畏老身全老，逢春解惜春。今年看花伴，已少去年人。
嘉禾寺见亡友王七题壁:今日忆君处，忆君君岂知。空余暗尘字，读罢泪仍垂。
江南词:嫁得瞿塘贾，朝朝悞妾期。早知潮有信，嫁与弄潮儿。
赠内兄卢纶:世故中年别，余生此会同。却将悲与病，来对朗陵翁。
答窦二曹长留酒还榼:榼小非由榼，星朗是酒星。解酲元有数，不用吓刘伶。
答广宣供奉问兰陵居:居北有朝路，居南无住人。劳师问家第，山色是南邻。
乞宽禅师瘿山罍呈宣供奉:石色凝秋藓，峰形若夏云。谁留秦苑地，好赠杏溪君。
观骑射:边头射鵰将，走马出中军。远见平原上，翻身向暮云。
幽州赋诗见意时佐刘幕:征戍在桑干，年年蓟水寒。殷勤驿西路，北去向长安。
军次阳城烽舍北流泉:何地可潸然，阳城烽树边。今朝望乡客，不饮北流泉。
金吾子:绣帐博山炉，银鞍冯子都。黄昏莫攀折，惊起欲栖乌。
山鹧鸪词:湘江斑竹枝，锦翅鹧鸪飞。处处湘云合，郎从何处归。
立秋前一日览镜:万事销身外，生涯在镜中。唯将满鬓雪，明日对秋风。
代人乞花:绣户朝眠起，开帘满地花。春风解人意，欲落妾西家。
上洛桥:金谷园中柳，春来似舞腰。何堪好风景，独上洛阳桥。
扬州怀古:故国歌钟地，长桥车马尘。彭城阁边柳，偏似不胜春。
水宿闻雁:早雁忽为双，惊秋风水窗。夜长人自起，星月满空江。
扬州早雁:江上三千雁，年年过故宫。可怜江上月，偏照断根蓬。
下楼:话旧全应老，逢春喜又悲。看花行拭泪，倍觉下楼迟。
送郭良辅下第东归:献策不得意，驰车东出秦。暮年千里客，落日万家春。
妾薄命:自从君弃妾，憔悴不羞人。唯余坏粉泪，未免映衫匀。
送暕上人游春:独将支遁去，欲往戴颙家。晴野人临水，春山树发花。
晦日同苗员外游曲江:晦日同携手，临流一望春。可怜杨柳陌，愁杀故乡人。
溪行逢雨与柳中庸:日落众山昏，萧萧暮雨繁。那堪两处宿，共听一声猨。
和张尹忆东篱菊:传书报刘尹，何事忆陶家。若为篱边菊，山中有此花。
幽居作:山舍千年树，江亭万里云。回潮迎伍相，骤雨送湘君。
题云际寺暕上人故院:白发怱怱色，青山草草心。远公仍下世，从此别东林。
观邻老栽松:虽过老人宅，不解老人心。何事残阳里，栽松欲待阴。
赠胡居士:孔融过五十，海内故人稀。相府恩犹在，知君未拂衣。
荐福寺送元伟:送客攀花后，寻僧坐竹时。明朝莫回望，青草马行迟。
哭苗垂:旧友无由见，孤坟草欲长。月斜邻笛尽，车马出山阳。
客行赠冯着:旅行虽别路，日暮各思归。欲下今朝泪，知君亦湿衣。
芜城:风吹城上树，草没城边路。城里月明时，精灵自来去。
赠山中老人:白首独一身，青山为四邻。虽行故乡陌，不见故乡人。
拜新月:开帘见新月，便即下阶拜。细语人不闻，北风吹裙带。
听筝:鸣筝金粟柱，素手玉房前。欲得周郎顾，时时误拂弦。
赠何兆:文章似扬马，风骨又清羸。江汉君犹在，英灵信未衰。
同司空文明过坚上人故院:我与雷居士，平生事远公。无人知是旧，共到影堂中。
杂诗:主第辞高饮，石家赴宵会。金谷走车来，玉人骑马待。
感兴:香炉最高顶，中有高人住。日暮下山来，月明上山去。
蒲中道中二首 一:苍苍中条山，厥形极奇磈。我欲涉其崖，濯足黄河水。
蒲中道中二首 二:古剎栖杮林，绿阴覆苍瓦。岁晏来品题，拾叶总堪写。
登鹳雀楼:逈临飞鸟上，高出世尘间。天势围平野，河流入断山。
宿潭上二首 一:夜潭有仙舸，与月当水中。嘉宾爱明月，游子惊秋风。
宿潭上二首 二:青蒲野陂水，白露明月天。中夜秋风起，心事坐潸然。
别卢纶:故交君独在，又欲与君离。我有新秋泪，非关宋玉悲。
留别:玉节随东阁，金闺别旧僚。若为花满寺，跃马上河桥。
送客往洞庭:九江归路远，万里客舟还。若过巴江水，湘东满碧烟。
别友人:倦客惊危路，伤禽遶树枝。非逢暴公子，不敢涕流离。
初渡淮北岸:别梦虽难觉，悲魂最易销。殷勤淮北岸，乡近去家遥。
咏雨:尘浥多人路，泥归足燕家。可怜缭乱点，湿尽满宫花。
柳絮:河畔多杨柳，追游尽狭斜。春风一回送，乱入莫愁家。
花枕:席上沈香枕，楼中荡子妻。那堪一夜里，长湿两行啼。
送客往睦州:水阔尽南天，孤舟去渺然。惊秋路傍客，日暮数声蝉。
送客之蜀:西蜀三千里，巴南水一方。晓云天际断，夜月峡中长。
剡溪看花:花落千回舞，莺声百啭歌。还同异方乐，不奈客愁多。
江中风:白浪暗江中，南泠路不通。高樯帆自满，出浦莫呼风。
咏破扇:粉落空床弃，尘生故箧留。先来无一半，情断不胜愁。
贾客愁:山水路悠悠，逢滩即殢留。西江风未便，何日到荆州。
金陵怀古:辇路江枫暗，宫庭野草春。伤心庾开府，老作北朝臣。
竹里径:幽径行迹稀，清阴苔色古。萧萧风欲来，乍似蓬山雨。
黄子陂:岸芳春色晓，水影夕阳微。寂寂深烟里，渔舟夜不归。
田鹤:散下渚田中，隐见菰蒲里。哀鸣自相应，欲作凌风起。
药园:春园芳已遍，绿蔓杂红英。独有深山客，时来辨药名。
石井:苔色遍春石，桐阴入寒井。幽人独汲时，先乐残阳影。
板桥:横遮野水石，前带荒村道。来往见愁人，清风柳阴好。
石莲花:今逢石上生，本自波中有。红艳秋风里，谁怜众芳后。
远寺钟:杳杳疎钟发，因风清复引。中宵独听之，似与东林近。
松下雪:不随晴野尽，独向深松积。落照入寒光，偏能伴幽寂。
新柳:全欺芳蕙晚，似妬寒梅疾。撩乱发青条，春风来几日。
唐昌公主院看花:遗殿空长闭，乘鸾自不回。至今荒草上，寥落旧花开。
别张赞:今日山晴后，残蝉菊发时。登楼见秋色，何处最相思。
晚思:蛩余窗下月，草湿阶前露。晚景凄我衣，秋风入庭树。
留卢秦卿:知有前期在，难分此夜中。无将故人酒，不及石尤风。
哭曲山人:忆昔秋风起，君曾叹逐臣。何言芳草日，自作九泉人。
过坚上人故院与李端同赋:旧依支遁宿，曾与戴颙来。今日空林下，唯知见绿苔。
闻春雷:水国春雷早，阗阗若众车。自怜迁逐者，犹滞蛰藏余。
杂言:伏余西景移，风雨洒轻絺。燕拂青芜地，蝉鸣红叶枝。
翫花与卫象同醉:衰鬓千茎雪，他乡一树花。今朝与君醉，忘却在长沙。
别卢纶:有月多共赏，无秋不共悲。如何与君别，又是菊黄时。
寒塘:晓发梳临水，寒塘坐见秋。乡心正无限，一雁度南楼。
为李魏公赋谢汧公:白雪高吟际，青霄远望中。谁言路遐旷，宫征暗相通。
梁城老人怨:朝为耕钟人，暮作刀枪鬼。相看父子血，共染城壕水。
渔舟:秋巘翠千迭，晴溪玉一湾。渔舟三两个，来往钓其间。
出郊:二月垂杨岸，行春诗酒徒。苍头前引道，拄杖挂葫芦。
不眠:刺齿搜新句，濡毫写短笺。读来疎脱少，欢喜不成眠。
登楼:地卑梅雨湿，气压篆烟低。熟是披襟处，高楼百尺梯。
赠定上人:谈禅皆是病，参请不须忙。且看诸尊宿，相传甚药方。
苦吟:几度灯花落，苦吟难便成。寒窗明月满，楼上打三更。
寻胜:老子携筇杖，小童挑酒壶。徧寻泉石胜，引路倩樵夫。
伤春:飞蝶捎风絮，鸣禽恋午檐。不知春去未，但觉绿阴添。
半夜:坐久香销篆，更长烛屡花。一轮观浴兔，两部听鸣蛙。
踏青:四野春工遍，柔风动赏心。踏青喧柳陌，举白醉花阴。
山矾:七里香风远，山矾满路开。野生人所贱，移动却难栽。
白发:朱颜留不住，白发自应生。摘了依然有，徒劳打镊声。
雨过:一霎荷塘雨，明珠翠盖擎。柄危难得稳，稍侧便须倾。
夜归:为爱清秋月，徘徊步水滨。夜归惊犬吠，错认是生人。
山寺:树暗常疑夜，山多易得云。撞钟最深处，岭外不曾闻。
题庄舍壁:水深荷较晚，地僻草偏多。伫立风前听，樵夫隔陇歌。
无题:人与春俱老，花因雨易残。天涯云万里，肠断倚栏干。
后圃:浇花惟要早，芟草不知名。新竹生来巧，南墙补码茎。
夏日山中:瀑近书皆润，林深簟更凉。山中无一事，夏日觉尤长。
吟髭:壮岁髭如漆，年来暮景侵。便令如雪白，捻断不妨吟。
秋夜:秋到情怀恶，美人天一方。夜深窗转月，梦断角吹霜。
百花岩:灵岩竞吐秀，百卉四时开。不假栽培力，天然锦绣堆。
山中早行:严钟将报曙，游子已登途。野火时明灭，星残似有无。
登杨府风云阁:杰阁入风云，分明是得君。湖山尽行乐，愁杀岳将军。
诗二首  其一:达人澄此心，肯为万法起。眼看声色尘，不直一杯水。
晚步即事:晚行丛竹下，群雀忽惊飞。一笑为回首，拈花上翠微。
安素午睡:禾黍秋相近，溪山日自长。午窗千嶂雨，幽梦一帘香。
苦蚊:四壁人声绝，榻下蚊烟灭。可怜翠微翁，一夜敲打拍。
读史六首  其一:留侯决成败，面折愧周昌。垂老召商叟，鸿鹄自高翔。
读史六首  其二:诸吕更相王，陈平气何索。千金寿绛侯，刘宗知有托。
读史六首  其三:贾生料吴楚，竟毙大梁城。一身不自保，痛哭空伤生。
读史六首  其四:桓文服荆楚，安取破国都。孔明不料敌，一世空驰驱。
读史六首  其五:安石善谈笑，挥麈却苻秦。妄起并吞意，终残吴越人。
读史六首  其六:江河浪如屋，要须沧海容。可怜狄仁杰，犹复负娄公。
遗老斋绝句十二首  其一:杜门本畏人，门开自无客。孤坐忽三年，心空无一物。
遗老斋绝句十二首  其二:众音入我耳，诸色过吾目。闻见长历然，灵源不受触。
遗老斋绝句十二首  其三:兹心凈无垢，尚爱南斋竹。当暑得清风，冷然若新沐。
遗老斋绝句十二首  其四:老桧真百尺，疏竹疑千亩。纷纷霰雪中，见此岁寒友。
遗老斋绝句十二首  其五:栽竹种松桧，十年未成阴。昔人定知我，为我养南林。
遗老斋绝句十二首  其六:久无叩门声，剥啄问何故。田中有人至，昨夜盈尺雨。
遗老斋绝句十二首  其七:我居近西城，城枕湖一曲。不到平湖上，何物禁吾足。
遗老斋绝句十二首  其八:北临凤凰台，凤去台亦圮。萋萋修竹林，喈喈何日至。
遗老斋绝句十二首  其九:昔我过嵩麓，云移见诸峰。重游未有日，想象曀霾中。
遗老斋绝句十二首  其一○:避事已谢客，养性不看书。书中多感遇，掩卷辄长吁。
遗老斋绝句十二首  其一一:人言里中旧，独有陈太丘。文若命世人，惜哉忧人忧。
遗老斋绝句十二首  其一二:巢由老箕山，遁世聊可耳。临流愧尧舜，又甚陈仲子。
联句嘲僧:玉筯插银河，红裙蘸碧波。更行三五步，浸着老僧窠。
题三游洞石壁:昔年有迁客，携手醉嵌岩。去我岁已百，游人忽复三。
留题石经院三首  其一:岧峣山上寺，近在古城中。苦恨河流远，长教眼力穷。
留题石经院三首  其二:盘曲山前路，流年向此消。兴亡须一吊，范叟卧山腰。
留题石经院三首  其三:孤绝山南寺，僧居无限清。不知行道处，空听暮钟声。
颍昌湖上赠诸公:清影十分月，暗香干柄莲。不知从此别，高会复何年。
峨眉:四海佛宫阙，三峨不待夸。山深龙听法，野迥鹿衔警。
随州:荆楚西南地，清明咫尺天。远山犹带雪，高柳已藏烟。
酬魏少府侍直史馆:丽藻高郑卫，专学美齐传。容揄难有属，笔削少能干。
独游偶题:颓然一睡足，岩溜尚潺湲。面几郎山郭，寂无人世喧。
朝阳岩绝句  其一:濯足临澄碧，和云卧石室。淅沥天风生，披襟当呼吸。
别石坚:心如一片苗，是苗皆可植。莫种谁堆培，莫容荆与棘。
偈:丘师伯莫晓，寂寂明皎皎。日午打三更，谁人打得了。
黯淡院:溪声滩外急，草色两中深。客意自南北，山光无古今。
永州:柳侯好倔奇，颇类元道州。遂令舂陵行，至今犹风流。
酬江公见寄:曾荅鴈门偈，为怜同社人。多惭惠休句，偕得此阳春。
山居:窈窕垂涧萝，蒙茸黄葛花。鸳鸯怜碧水，照影舞金沙。
偶题:魂梦天南垂，宿昔万里道。池台花气深，到处生春草。
客中有感:天地一身在，头颅五十过。流年消壮志，空使泪成河。
忆家二首 一:新霁扬林初，苹花贴岸舒。故乡今夜月，犹得照孤庐。
忆家二首 二:树拥溪边阁，山浮雨后岚。白头归未得，梦里望江南。
江行二首 一:暝色沧州迥，秋声玉峡长。只因江上月，不觉过浔阳。
江行二首 二:晚泊长江口，寒沙白似霜。年光流不尽，东去水声长。
偶题:越女收龙眼，蛮儿拾象牙。长安千万里，走马送谁家。
关中伤乱后:去岁干戈险，今年蝗旱忧。关西归战马，海内卖耕牛。
楚江怀古:骚灵不可见，楚些竟谁闻。欲采苹花去，沧州隔暮云。
张飞庙:威名垂万古，勇力冠当时。回首三分国，何人赋黍离。
生公讲台:暝色护楼台，阴云昼未开。一尘无处着，花雨遍苍苔。
席上听琴:高堂流月明，万籁不到耳。一听清心魂，飞絮春纷起。
酬雍秀才二首 一:晚市人烟合，归帆带夕阳。栖迟未归客，犹着锦衣裳。
酬雍秀才二首 二:卧病茅窗下，惊闻两月过。兴来聊赋咏，清婉逼阴何。
竹:窗户尽萧森，空阶凝碧阴。不缘冰雪里，为识岁寒心。
句:瘴雨出虹蝀，蛮烟渡江急。尝闻岛夷俗，犀象满城邑。
惜花:落尽万株红，无人解系风。今朝芳径里，惆怅锦机空。
冲夜行:夜行无月时，古路多荒榛。山鬼摇把火，自照不照人。
夜愁曲:歌者歌未绝，愁人愁转增。空把琅玕枝，强挑无心灯。
杂古词五首 一:可怜江北女，惯唱江南曲。摇荡木兰舟，双凫不成浴。
杂古词五首 二:郎为七上香，妾作笼下灰。归时即暖热，去罢生尘埃。
杂古词五首 三:夜裁鸳鸯绮，朝织蒲桃绫。欲试一寸心，待缝三尺冰。
杂古词五首 四:怜时鱼得水，怨罢商与参。不如山栀子，却能结同心。
杂古词五首 五:红颜感暮花，白日同流水。思君若孤灯，一夜一心死。
幼女词:幼女纔六岁，未知巧与拙。向夜在堂前，学人拜新月。
买地词:买地不惜钱，为多芳桂丛。所期在清凉，坐起闻香风。
弋阳访古:行逢葛溪水，不见葛仙人。空抛青竹杖，呪作葛陂神。
幽居乐:万籁不在耳，寂寥心境清。无妨数茎竹，时有萧萧声。
湘川怀古:湘水终日流，湘妃昔时哭。美色已成尘，泪痕犹在竹。
寒夜:三复招隐吟，不知寒夜深。看看西来月，移到青天心。
湘竹词:万古湘江竹，无穷奈怨何。年年长春笋，只是泪痕多。
观花后游慈恩寺:世事知难了，应须问苦空。羞将看花眼，来入梵王宫。
乞巧词:乞巧望星河，双双并绮罗。不嫌针眼小，只道月明多。
不见来词:乌鹊语千回，黄昏不见来。漫教脂粉匣，闭了又重开。
夜起来:香销连理带，尘覆合欢桮。懒卧相思枕，愁吟夜起来。
笑卿卿词:笑向卿卿道，躭书夜夜多。出来看玉兔，又欲过银河。
感遇词:一种貌如仙，人情要自偏。罗敷有底好，最得使君怜。
及第后夜访月仙子:自喜寻幽夜，新当及第年。还将天上桂，来访月中仙。
定情乐 一:敢嗟君不怜，自是命不谐。着破三条裙，却还双股钗。
定情乐 二:感郎双条脱，新破八幅绡。不惜榆荚钱，买人金步摇。
宿南一上人山房:窗牖月色多，坐卧禅心静。青鬼来试人，夜深弄灯影。
兰渚泊:家在洞水西，身作兰渚客。天昼无纤云，独坐空江碧。
经吴真君旧宅:古仙炼丹处，不测何岁年。至今空宅基，时有五色烟。
古相思:十访九不见，甚于菖蒲花。可怜云中月，今夜堕我家。
瀑布:豁开青冥颠，写出万丈泉。如裁一条素，白日悬秋天。
金尺石:丹砂画顽石，黄金横一尺。人世较短长，仙家爱平直。
秋洞宿:夜深秋洞里，风雨报龙归。何事触人睡，不教胡蝶飞。
送薛二十三郎中赴婺州:我住浙江西，君去浙江东。日日心来往，不畏浙江风。
别杭州:醉与江涛别，江涛惜我游。他年婚嫁了，终老此江头。
秋中夜坐:疎散永无事，不眠常夜分。月中松露滴，风引鹤同闻。
晦日送穷三首 一:年年到此日，沥酒拜街中。万户千门看，无人不送穷。
晦日送穷三首 二:送穷穷不去，相泥欲何为。今日官家宅，淹留又几时。
晦日送穷三首 三:古人皆恨别，此别恨消魂。只是空相送，年年不出门。
春日游慈恩寺:年长归何处，青山未有家。赏春无酒饮，多看寺中花。
和李十二舍人冬至日:献寿人皆庆，南山复北堂。从今千万日，此日又初长。
访僧法通不遇:访师师不遇，礼佛佛无言。依旧将烦恼，黄昏入宅门。
咏新菊:黄金色未足，摘取且尝新。若待重阳日，何曾异众人。
题鹤雏:羽毛生未齐，嶛峭丑于鸡。夜夜穿笼出，捣衣碪上栖。
老马:卧来扶不起，唯向主人嘶。惆怅东郊道，秋来雨作泥。
和李季章校书西湖即事三首  其一:风日都门外，楼台十万家。西湖春事足，不话洛阳花。
和李季章校书西湖即事三首  其二:舴艋填芳渚，秋千闹粉墙。人争桃李节，吾忆藕花凉。
和李季章校书西湖即事三首  其三:匆匆清明了，能余几许春。花开更风雨，肠断惜春人。
雪夜叹:折竹声相闻，想见雪深尺。愁杀小臣心，桥山葬明日。
铁笛亭:铁笛空山巅，悲裂苍崖破。惊起山中人，指点飞僊过。
石灶:石灶沧潭上，烹茶定几回。舟人因记得，俗客未经来。
送程伯俞赴海陵苏使君之招:红裙族雕筵，一醉当鲸吸。使君若问余，为道贫彻骨。
游郭希吕石洞二十咏 清旷:笋舆咿哑来，路转此歇脚。长内挟秋下，深意满万壑。
游郭希吕石洞二十咏 深秀:苍髯万松宫，窈窕一径开。请回俗士驾，切莫呵殿来。
游郭希吕石洞二十咏 书院:力学如力耕，勤惰尔自知。便使书种多，会有岁稔时。
游郭希吕石洞二十咏 谷口:水流自何许，远欲穷其源。石梯苔藓层，微有屐齿痕。
游郭希吕石洞二十咏 月峡:两崖限东西，里有一带天。老蟾更多事，驾月下潺湲。
游郭希吕石洞二十咏 桂壑:丛丛万横枝，罗生杂松篁。不以岩穴幽，岁晚政自香。
游郭希吕石洞二十咏 小烂柯:游戏一弹棋，岁月驹隙过。不如两忘机，石上跏趺坐。
游郭希吕石洞二十咏 倾月:去去山转深，树下益凄冷。时有月乌飞，间碎梧桐影。
游郭希吕石洞二十咏 閟云:仙宫已降敕，雅有新迁除。乞为此阁使，云物屡卷舒。
游郭希吕石洞二十咏 高碧:小山碧巉岩，直上与天齐。诗成欲磨崖，藤罗费攀跻。
游郭希吕石洞二十咏 石井:银床遶周遭，一规寒浸水。试敲拄杖看，恐触蛟龙起。
游郭希吕石洞二十咏 壶天:逆溪随水行，更上紫翠峰。朱栏忽飞阁，映带烟霞重。
游郭希吕石洞二十咏 玉佩:借榻卧云屋，欹枕仔细听。误疑鸣珂声，不知水泠泠。
游郭希吕石洞二十咏 飞雪:山前大飞雪，路有何处入。蒙茸亦花飞，冷溅征衣湿。
游郭希吕石洞二十咏 笙鹤:木末俯清轩，独立久延伫。何人骑鹤来，髣髴吹笙侣。
游郭希吕石洞二十咏 韬玉:至宝不自献，韬藏亦英华。余香被草木，秀擢幽岩花。
游郭希吕石洞二十咏 倚剑:石壁自磨礲，三叹用不久。如去到人间，为侬洗尘垢。
游郭希吕石洞二十咏 药圃:古文不可卖，未觉卖药非。侵晨荷锄往，暮得芝朮归。
游郭希吕石洞二十咏 玉泉:石砾沙沃尽，悠悠潭影斜。尘襟不忍濯，为惜无玷瑕。
游郭希吕石洞二十咏 石桥:隔山闻禽声，欲往道路隔。顾瞻此桥上，白云出迎客。
次韵李校书雨中至四圣观三绝句  其一:今日真仙宅，当年处士家。江梅疎影尽，无数海棠花。
次韵李校书雨中至四圣观三绝句  其二:花片洒行廊，苔痕上赭墙。阜陵游幸处，花草亦悲凉。
次韵李校书雨中至四圣观三绝句  其三:积雨全迷路，皇天不做春。提壶休劝客，城外有饥人。
白鹿洞书堂:山人居白鹿，书洞有遗迹。为世作星凤，真堪慰泉石。
李中主书堂:楞伽有公择，娣弟如班宗。宜州黄宅相，余韵更舂容。
欧阳拾遗读书堂  其一:嗟余嗜前训，蚤岁得明模。中年困离索，旧学日荒芜。
欧阳拾遗读书堂  其二:兹行览得失，抚己动兢愧。暮景尚可鞭，毋使寸阴弃。
失题:日暮歌碧云，天寒思修竹。佳人不可见，景入山更绿。
忆田间事:小盖行障日，枯筇立倚风。入田催种稻，行圃看浇葱。
水宿:水纳乾坤凈，窗通左右凉。船门如引索，直面看波光。
铁笛亭:夜啸千崖裂，朝吟万象苏。山人大自在，无泪捋君须。
仁智堂:堂前九折溪，堂后百仞屏。客来问仁智，相与坐中庭。
隠求斋:种桑不撩寒，莳粟长苦饥。饥寒从古有，但使愿无违。
观善斋:切切松上风，齿齿泉下石。零露晓沾衣，童山夜升液。
张文献公读书堂:谪仙读书处，零落依长松。世人皆欲杀，头白想飘蓬。
记梦:共客谈风雅，花边或水边。胸中无一事，梦里亦欣然。
茶灶:滟滪亦有堆，黄河岂无柱。借问覆舟人，何如吃茶处。
有感:船头一摇桨，船尾万波随。闻道山中乐，无人尽日维。
观潮:张王偏宜月，雄豪更得秋。岸头浑破胆，浪里有行舟。
听雨:幸自蓬窗好，侬家企脚眠。雨声无頼得，相唤着愁边。
观获:晚艇村村载，秋原处处收。年来尤爱此，一熟缓千忧。
思归二绝句  其一:永日消金鸭，暄风泛宝鸾。自从归意动，无复梦魂安。
思归二绝句  其二:艾叶翻翻白，榴花迭迭红。年华惊客枕，心事逐邮筒。
二十二日山行:秋日更山行，朝朝入画屏。雨看如水墨，晴唤似丹青。
钓矶:水深石可灶，水浅石可矶。多谢山中石，与翁不相违。
金井怨:西风吹急景，美人照金井。不见面上花，却恨井中影。
乐府体:莲子房房嫩，菖蒲叶叶齐。共结池中根，不厌池中泥。
庭草:庭草根自浅，造化无遗功。低回一寸心，不敢怨春风。
古莫买妾行:千扉不当路，未似开一门。若遣绿珠丑，石家应尚存。
登芜城:昔人登此地，丘垄已前悲。今日又非昔，春风能几时。
沧浪峡:沧浪临古道，道上石成尘。自有沧浪峡，谁为无事人。
垓城:百战未言非，孤军惊夜围。山河意气尽，泪湿美人衣。
村月:月午篱南道，前村半隐林。田翁独归处，荞麦露花深。
早春:野树花初发，空山独见时。踟蹰历阳道，乡思满南枝。
劝酒:劝君金屈巵，满酌不须辞。花发多风雨，人生足别离。
长信宫:莫问古宫名，古宫空有城。惟应东去水，不改旧时声。
高楼:远天明月出，照此谁家楼。上有罗衣裳，凉风吹不休。
幼作:台山初罢雾，岐海正分流。渔浦扬来笛，鸿逵翼去舟。
采莲女:舟中采莲女，两两催妆梳。闻早渡江去，日高来起居。
南海神祠:沧溟八千里，今古畏波涛。此日征南将，安然渡万艘。
送春:水浅鱼争跃，花深鸟竞啼。春光看欲尽，判却醉如泥。
海翻:几经人事变，又见海涛翻。徒起如山浪，何曾洗至冤。
筇竹杖寄僧:坚轻筇竹杖，一枝有九节。寄与沃洲人，闲步青山月。
遣兴:把盏非怜酒，持竿不为鱼。唯应嵇叔夜，似我性慵疎。
青楼曲:青楼临大道，一上一回老。所思终不来，极目伤春草。
对花:花开蝶满枝，花落蝶还稀。惟有旧巢燕，主人贫亦归。
劝酒:劝君金屈巵，满酌不须辞。花发多风雨，人生足别离。
感事:花开蝶满枝，花谢蝶还稀。惟有旧巢燕，主人贫亦归。
感事:击石易得火，扣人难动心。今日朱门者，曾恨朱门深。
伤春:即是春风尽，仍沾夜雨归。明朝更来此，兼恐落花稀。
贞女墓:生持节操心，死作坚贞鬼。至今坟上春，草木无花卉。
送友人江行:送君若浪水，迭迭愁思起。梦魂如月明，相送秋江里。
瞽者叹:我心岂不平，我目自不明。徒云备双足，天下何由行。
自咏豆花:玳瑁应难比，斑犀定不加。天嫌未端正，满面与妆花。
栗亭:杜甫栗亭诗，诗人多在口。悠悠二甲子，题纪今何有。
泥功山:立石泥功状，天然诡怪形。未尝私祸福，终不费丹青。
绝句:大朴逐物尽，哀我天地功。争得荣辱心，洒然归西风。
追和幽独君诗次韵 一:念尔风雅魄，幽咽犹能文。空令伤魂鸟，啼破山边坟。
送僧化宁吴中行脚  其一:我欲游京口，浮家未有船。羡君无一物，篷底曲肱眠。
送僧化宁吴中行脚  其二:渡水穿云去，神光触处开。隔江如有得，飞锡早归来。
避贼严阳山次蜀僧清雅韵  其一:苦菜敷新叶，高槐偃旧枝。三生草庵主，故与此山期。
避贼严阳山次蜀僧清雅韵  其二:乱离多探报，荒僻少知闻。白髪如荒草，秋来不可耘。
示珪上人:自识云门老，经时水石间。尚嫌闻法少，随度七闽山。
嘲蚊:物微深可悯，畏雨复兼风。适见传呼宠，俄成扑地空。
嘲蝉:资身惟朽壤，得意只繁阴。浪自声凄急，人谁听汝音。
嘲萤:孤光辞腐草，强拟帖天飞。中路霜风急，还寻腐草归。
嘲蝇:忆昔趋阊阖，朝鸡促晓声。何关蝇辈事，也复强飞鸣。
桃:云锦涨春坞，霞绡炫夕阳。东风多乐意，不特为红芳。
颂古二首  其二:舍筏怀兼济，逢耕更问津。却将未归意，说与欲行人。
和峦嶅二子寒食少天色五字  其一:雾雨昏不醒，东风晓能酸。我食日不足，宁忧三日寒。
和峦嶅二子寒食少天色五字  其三:人言二月时，霏雨生树杪。天色何时光，要向寒食少。
和峦嶅二子寒食少天色五字  其四:江南舟轧鸦，江北马连翩。经春不能赏，谁云不关天。
和峦嶅二子寒食少天色五字  其五:春风未渠尖，花草有矜色。酴醿会倾城，牡丹欲倾国。
几上人名所乘舟曰钓月庵求诗为赋二首  其一:古德杖头挑，今师竿下取。月满体自如，清光无处所。
几上人名所乘舟曰钓月庵求诗为赋二首  其二:昔人钓忘饵，今师亦忘钩。静夜江不湍，孤光送归舟。
双头黄芍药二首  其一:汉宫时世妆，承恩娇姊妹。解道根蒂同，如何两心背。
双头黄芍药二首  其二:映立自亭亭，吸饮风露饶。不作恩与怨，世间儿女妖。
龟溪左顾亭二首  其一:余不溪上山，映我杯中绿。我醉狂欲歌，潜蛟睡方熟。
龟溪左顾亭二首  其二:溪面寒无风，澄莹千丈绿。我欲放轻舠，霜镜不可触。
郑维心挽诗二首  其一:我忆谷口孙，气貌清而腴。山潜三十年，吐此百卷书。
郑维心挽诗二首  其二:嗟哉谷口孙，句法何摧藏。骨冷归九原，古意堕渺茫。
颂古九十八首  其八四:大秤秤不起，小斗量不尽。无量劫即今，无不是心印。
游蔡山:岩峦最高顶，云气时蔚荟。彷佛羣仙宅，宫阙曜珠贝。
长生观:成家得将军，如越大夫蠡。功成拂衣去，智囊未叩底。
皇后阁春帖子:内仗朝初退，朝曦满翠屏。砚池浑不冻，端为写兰亭。
县圃十绝和朱待制  其一:春花弄晴风，昼帘垂永日。公退卧黄紬，放衙头懒出。
县圃十绝和朱待制  其二:斗牛不能神，枭卢无好采。碌碌甘抱关，谁能媚时宰。
县圃十绝和朱待制  其三:二亭岿然立，紫薇为题颜。朝晖射银钩，伟观压海山。
县圃十绝和朱待制  其四:讼牒如蜂房，未易谈笑理。却思买扁舟，归钓荆溪水。
县圃十绝和朱待制  其五:我无割鸡刀，乃当万家县。飞蝗不入境，感谢年谷贱。
县圃十绝和朱待制  其六:五斗虽甚微，偃鼠饮满腹。大书归来赋，有味数过读。
县圃十绝和朱待制  其七:焚香坐清昼，此心自如如。我知拙催科，考甘下下书。
县圃十绝和朱待制  其八:桐乡文章伯，我欲执鞭从。明堂选擎天，云壑卧老松。
县圃十绝和朱待制  其九:寿亲发斑斑，彩服老莱戏。欲赋招隐诗，小山念松桂。
县圃十绝和朱待制  其一○:援琴鼓流水，弦绝无知音。为语逐臭夫，兰芷生深林。
春游吟:鸟语烟光里，人行草色中。池边忽分散，花下复相逢。
首夏:积雨有余润，游云无定阴。燕飞华屋静，莺啭碧窗深。
在杭日作:时乖事转拙，端居徒含情。不似阶前草，春来随意生。
仲春:雨余寒气浅，园林作春媚。不知海棠花，新来着花未。
句  其一五:泉声如有语，山色自忘形。花觉青春半，山将白昼阴。
寄同参严康朝偈:门有孙膑铺，家存甘贽妻。夜眠还早起，谁悟复谁迷。
题闯山亭:卷帘新雨霁，伏槛孤云没。心赏信无同，佳人眇天末。
偈二首  其一:仙人张果老，骑驴穿市过。但闻归拨剌，谁知是纸做。
颂古三十九首  其四:镜凹照人瘦，镜凸照人肥。不如打破镜，还我旧面皮。
颂古三十九首  其一一:昨夜月初明，柴门犹未闭。猫儿捉老鼠，引得狗儿吠。
颂古三十九首  其二四:半斤是八两，八两是半斤。不识耀州铁，唤作出山银。
呈东林道颜禅师颂:为人须为彻，杀人不见血。德山与岩头，万里一条铁。
偈三首  其三:伴我行千里，携君过万山。未明心地印，难透祖师关。
颂古二首  其一:狗子佛性无，门上钉桃符。邪魔并百怪，一见便消除。
次韵次尹俊卿梅花绝句  其一:人间几桃李，漫漫化泥尘。不恨收功晚，新年第一春。
次韵次尹俊卿梅花绝句  其二:饭颗从嘲瘦，湘流独占清。失身到东阁，聊复对簪缨。
次韵次尹俊卿梅花绝句  其三:未学回风舞，初成拜月妆。故令青女妬，一夕月阶霜。
次韵次尹俊卿梅花绝句  其四:急霰争璀璨，僊摽不解寒。汉家赵飞燕，偏许雪中看。
次韵次尹俊卿梅花绝句  其五:云澹江皋晚，飞香到短蓬。望穷浑不见，恨满白苹风。
次韵次尹俊卿梅花绝句  其六:袖寒倚修竹，暗起着人香。联影黄昏月，亭亭上璧珰。
次韵次尹俊卿梅花绝句  其七:虽无适俗韵，亦有可怜香。定自嫌朱粉，翻成点点黄。
次韵次尹俊卿梅花绝句  其八:堕蕊香犹嫩，空枝影半横。江湖无限思，不独为莼羹。
同谊夫国才饯季然于普门院取壁间五字诗各探一句为韵赋五诗某得共饮碧苔畔  其一:投分前日欢，怆别古人重。相望一千里，独许明月共。
同谊夫国才饯季然于普门院取壁间五字诗各探一句为韵赋五诗某得共饮碧苔畔  其二:满酌青甆杯，醉卧白石枕。借予骊驹曲，侑我河朔饮。
同谊夫国才饯季然于普门院取壁间五字诗各探一句为韵赋五诗某得共饮碧苔畔  其三:暑涂劝加餐，养成摩天翮。中车宝带黄，小队油幢碧。
同谊夫国才饯季然于普门院取壁间五字诗各探一句为韵赋五诗某得共饮碧苔畔  其四:尘榻为子下，柴扉为子开。从今断还往，一室长莓苔。
同谊夫国才饯季然于普门院取壁间五字诗各探一句为韵赋五诗某得共饮碧苔畔  其五:来时金兰集，去日风雨散。别语慎勿忘，短书寄泽畔。
题王逸竹溪钓艇图二绝  其一:断岸竹如云，翠色落寒濑。艇子何处归，应转烟林外。
题王逸竹溪钓艇图二绝  其二:塘影抱林光，樵风接溪浪。最爱笋蕨时，恰是河豚上。
题政黄牛出山图  其一:眼明双白鹭，身稳一黄牛。玉辔章台陌，可怜供百忧。
题政黄牛出山图  其二:桥边路欲迷，林外山犹见。长歌扣牛角，不读项羽传。
题十二溪女图:霞佩缀仙班，春风拥髻鬟。应无世间梦，怅望碧溪湾。
题昭君图:朔风吹鬓影，犹抱琵琶立。胡儿在何许，边头羽书急。
题满公所作阴壑生虚籁:积雾琐空岩，寒飚振疏木。游子勿言归，山程太幽独。
题满公所作月林散清影:暝色兼荒远，初分浦淑烟。应知汉江佩，月竹斗娟娟。
书事:柱础昼生水，云雷暮出山。天时已秋杪，气候尚春间。
伏暑:正觉纤絺便，未容团扇闲。儿童昧灾变，赤体更欢颜。
野外新秋:平野宽无际，层云拨不开。晓容收雨后，凉意送秋来。
野眺即景:山晚余红照，林昏集众鸦。泥深茭欲笋，水满稻初花。
江亭:村舍随山远，沙寮傍岸还。轻烟鱼复浦，残雪手巾山。
勉婿史弥大:老朽归田久，鸟纱白发新。经纶天下事，都属少年人。
偈:万里云归洞，千山水向东。玉炉香冷处，烟散碧霞中。
晚春:草深烟景重，林茂夕阳微。不雨花犹落，无风絮自飞。
绝句:小雨收溪北，微云没舍西。地暄鹦鹉斗，日暖鹧鸪啼。
无题二首  其一:春风桃李容，能得几时好。谁怜涧底花，自对春风老。
无题二首  其二:可惜花无主，分明枉过春。谁怜桃李艳，却属路行人。
富沙:忽惊羁旅身，已落富沙湾。江海旧茅屋，遥岑带潺湲。
辞众偈:四大既分飞，烟云任意归。秋天霜夜月，万里转光辉。
颂古三十八首  其一:谁在画楼西，相逢语笑低。到家春色晚，花落鹧鸪啼。
颂古三十八首  其二:大地绝纤尘，面南看北斗。嫁鸡逐鸡飞，嫁狗逐狗走。
颂古三十八首  其一○:一箭射双鵰，双鵰随手落。波摇岳阳城，月满滕王阁。
颂古三十八首  其一三:剃头头光生，洗脚脚清爽。脱衣上床眠，抓着通身痒。
颂古三十八首  其二九:古帆未挂时，后园驴吃草。日短苦夜长，行人须及早。
颂古三首  其一:睦州担板汉，从来见一边。浅深三尺水，上下两重天。
颂古三首  其二:开口不见齿，伸手不见掌。夜半忽相逢，葛藤长万丈。
题东皋:市声俱不闻，野色良可喜。听公北宅住，还我东皋子。
西崦:一重仍一掩，少有外人知。杖屦归来处，斜阳隐半规。
南埭:薫风追晚凉，爱日引朝步。瘦策与青鞋，应知来往路。
北垞:不谓蕞尔邦，有此岿然宅。江山自比邻，风月相主客。
松溪:不似居城市，澄湖上有松。日斜人影散，百尺卧苍龙。
竹坞:烟雨百余年，茅茨数间屋。中有在家僧，萧然如此竹。
梅坡:被雪一枝好，令人双眼明。未须贪结子，对汝不胜清。
兰畹:深林以芗名，花木不知数。一点无俗氛，兰芽在幽处。
丛桂:行攀丛桂枝，坐息丛桂影。王孙胡不归，歳晏雪霜冷。
海棠洞:玉颊酒潮红，醉头扶不举。杜老岂无诗，应为六丁取。
柔桑陌:南陌绿成阴，园林正春老。能令蚕事办，更遣鸮音好。
梨花原:酒渴上安市，甘寒为解围。鹅儿黄不见，空见鹭鸶飞。
柑子园:小摘乱青黄，开尝馥香气。持比千户封，真成败人意。
山斋:颇知藏曲折，故作小峥嵘。一穟香已过，半山云正横。
泛宅:芗林新赐宅，春水向鸥前。不是萧何第，元非范蠡船。
上饶方君小倅官而不婚宦居偏户间静无官宦之事舍后梯城而上即棚为亭尽得溪山之胜名之曰快哉为作四小诗以快哉此风为韵  其一:簿书苦沈迷，世俗嗟迫隘。不如溪山上，风至取一快。
上饶方君小倅官而不婚宦居偏户间静无官宦之事舍后梯城而上即棚为亭尽得溪山之胜名之曰快哉为作四小诗以快哉此风为韵  其二:掾曹官事了，载取曲生来。得酒且欢喜，俗氛安在哉。
上饶方君小倅官而不婚宦居偏户间静无官宦之事舍后梯城而上即棚为亭尽得溪山之胜名之曰快哉为作四小诗以快哉此风为韵  其三:从容吏隐间，游戏僧俗里。孤月浪中翻，吾心正如此。
上饶方君小倅官而不婚宦居偏户间静无官宦之事舍后梯城而上即棚为亭尽得溪山之胜名之曰快哉为作四小诗以快哉此风为韵  其四:偪仄何偪仄，官居尘土中。高城与隔尽，惟有一溪风。
遗直堂  其一:三孔吾渭阳，犹及见仲叔。堂堂舍人公，再拜但乔木。
遗直堂  其二:长身一庭中，劲气九霄上。思公立朝时，澟澟不可向。
遗直堂  其三:策登董相科，赋作长卿语。刘牢出外甥，愧我不如古。
遗直堂  其四:老柏蜀人爱，甘棠召南思。领客清樾下，作诗咏歌之。
遗直堂  其五:元佑几阅歳，诸公一无遗。吾舅典型在，神明力扶持。
遗直堂  其六:柏叶松其身，在时公手植。杂树谁所栽，一钱初不直。
同官皆和复次韵  其一:苍官可长雄，余子皆季叔。所以吾外家，深栽后雕木。
同官皆和复次韵  其二:高标何许看，小阁有时上。烈风知人怀，柯叶尽西向。
同官皆和复次韵  其三:孔父昔所游，父老不能语。文章翠珉上，如此树高古。
同官皆和复次韵  其四:寂寞西州路，凄凉渭阳思。敢不酷似舅，苍官实临之。
同官皆和复次韵  其五:大厦要直木，郢斤弃如遗。一朝谏省上，王魏不支持。
同官皆和复次韵  其六:华屋落山丘，悲歌咏曹植。故有主林神，百年依正直。
玉井:茗饮贵石泉，江流亦其亚。甘寒如此井，未肯出汝下。
碧芦潨:春风桃李蹊，学语鸟相唤。不可无寒芦，汀洲下凫雁。
通幽花径:一径夹青葱，无人到幽处。花发晓莺啼，欣然得佳趣。
虎川:啸壑有于菟，吹波作奇字。川上雪髯翁，文章政相似。
放鱼矶:一丝公不挂，钓饵也怜渠。旧日垂竿地，临流只放鱼。
三老亭:华髪累朝人，苍髯几时树。政恐郢斤寻，明堂要材具。
题摘蔬亭:幽畦小雨余，一一锦绣段。春日细春盘，悬知咄嗟办。
题退轩:求名恐颠隮，求道戒进取。谁知郄行人，可以超万古。
题无热轩:一溪乔木阴，六月火云冷。门外有行人，寒泉思汲井。
寄轩:人皆爱吾庐，烛理均是寓。未办山林居，聊依佛僧住。
企疏堂:芗林未置身，泛宅先入手。二疏归来时，能似今日否。
羃翠庭:群木上参天，清阴并为一。炎曦无路来，不废风月入。
醉石:冷石磨青瑶，客至相与饮。醉倒不用扶，真成一高枕。
墨坳:有水碧于天，玄云滃然起。定是临池人，一沐管城子。
驾月桥:伐木梁清浅，扶藤日几回。嫦娥与牛女，昔日度桥来。
过花桥:溶溶水拍堤，了了花隔岸。不着小桥通，令人方寸乱。
归来桥:安车过桥时，童稚皆喜舞。题柱作归来，元无长卿语。
廿一兄以手和四清香见饷用心清闻妙香为韵成五小诗  其一:微雨久逾润，禅房低复深。下帷香一缕，收尽向来心。
廿一兄以手和四清香见饷用心清闻妙香为韵成五小诗  其二:花覆春风殿，炉薫上紫清。旧时香案吏，趺坐对烟明。
廿一兄以手和四清香见饷用心清闻妙香为韵成五小诗  其三:不属蔚宗传，又非知见熏。从来香一瓣，只许自闻闻。
廿一兄以手和四清香见饷用心清闻妙香为韵成五小诗  其四:拟去竹坞间，煎茶炷新料。从容二士谈，领会一语妙。
廿一兄以手和四清香见饷用心清闻妙香为韵成五小诗  其五:老柏参深水，封题远寄将。发奁知长者，闭合自调香。
水仙花:坐令簪一枝，蛾眉淡初扫。笑弄黄金杯，连台盘拗倒。
芭蕉:以此叶阴凉，代彼青琅玕。但恐本质脆，不堪期岁寒。
雪台:白昼俯层台，千山万山月。若不犯高寒，安知此奇绝。
有山堂:江南家家窗，何处无远岫。唯有谢玄晖，眼中揖其秀。
岁寒亭:饱霜犹鬰葱，立雪故清润。下有老成人，持心以相印。
寓轩:故国例卜宅，他乡多惜居。短长三万日，何处是吾庐。
伤胡少汲兵败:还将他年重，作师此日难。伤心闵东道，白首戴南冠。
青田壶碧筩酒:醸忆青田核，觞宜碧藕筩。直须千日醉，莫放一杯空。
婺州山中:作畎捉檐卸，呼田欸乃侬。山塘莫车水，梅雨正分龙。
诗一首:云来万山动，云去天一色。长啸两三声，天高秋月白。
会诸官韩亭  其一:我爱韩亭好，文公像逼真。音容虽已往，英概恍如新。
会诸官韩亭  其二:我爱韩亭好，天遥眼界宽。引觞延胜友，笑语出云端。
会诸官韩亭  其三:我爱韩亭好，霜空宿蔼收。望中江入海，应有济川舟。
春日即事:鸟咏短长句，花呈赤白章。化工非不巧，闲客笑春忙。
苦热和袁应祥用韦苏州乔木生夏凉流云吐华月为题十小诗  其一:旱魃难除遣，南箕未可招。安能扬双舄，飞去学王乔。
苦热和袁应祥用韦苏州乔木生夏凉流云吐华月为题十小诗  其三:黄昏蚊扑扑，白昼蝇营营。天地一红炉，几人得聊生。
苦热和袁应祥用韦苏州乔木生夏凉流云吐华月为题十小诗  其四:桃源渺何所，不知有冬夏。堪笑市朝儿，炎凉争代谢。
苦热和袁应祥用韦苏州乔木生夏凉流云吐华月为题十小诗  其五:倚杖长松底，无风昼自凉。吾庐傍林壑，嘉木耸千章。
苦热和袁应祥用韦苏州乔木生夏凉流云吐华月为题十小诗  其六:酷热无从避，天风几日秋。寸阴不知惜，大火急西流。
苦热和袁应祥用韦苏州乔木生夏凉流云吐华月为题十小诗  其七:赤日烁行路，青天绝片云。安得一丸药，立返暍死魂。
苦热和袁应祥用韦苏州乔木生夏凉流云吐华月为题十小诗  其八:中扃自清凉，穿凿多门户。神凝一气归，陋哉勤纳吐。
苦热和袁应祥用韦苏州乔木生夏凉流云吐华月为题十小诗  其九:呼吸一寒暑，三界本无家。人间自火宅，未老发先华。
苦热和袁应祥用韦苏州乔木生夏凉流云吐华月为题十小诗  其一○:古人夏造冰，秘诀从谁发。胸次斡乾坤，手中提日月。
既为谊夫赋坟庐诗乃蒙和韵再成十首为谢兼简韶美以资一噱  其一:秋萤腐草化，芝菌出枯朽。形质但变迁，中有一物久。
既为谊夫赋坟庐诗乃蒙和韵再成十首为谢兼简韶美以资一噱  其二:大道无关键，人人悉可窥。超然明日用，了不碍云为。
既为谊夫赋坟庐诗乃蒙和韵再成十首为谢兼简韶美以资一噱  其三:伏羲画卦后，文字积丘山。谁知圣人意，要妙唯一言。
既为谊夫赋坟庐诗乃蒙和韵再成十首为谢兼简韶美以资一噱  其四:仲尼作六经，中遭秦火厄。毕竟不可磨，尊道而贵德。
既为谊夫赋坟庐诗乃蒙和韵再成十首为谢兼简韶美以资一噱  其五:黑白未分时，几人知此着。一着只这是，为子说崖略。
既为谊夫赋坟庐诗乃蒙和韵再成十首为谢兼简韶美以资一噱  其六:忘机海上游，鸥鸟下为侣。入山莫怖畏，猛虎即是汝。
既为谊夫赋坟庐诗乃蒙和韵再成十首为谢兼简韶美以资一噱  其七:法法本来空，无垢亦无凈。直向异类行，何曾失正性。
既为谊夫赋坟庐诗乃蒙和韵再成十首为谢兼简韶美以资一噱  其八:漏泄春光处，山寒已放梅。痴儿元不识，须待百花开。
既为谊夫赋坟庐诗乃蒙和韵再成十首为谢兼简韶美以资一噱  其九:相逢无间隔，万里一天风。与子元同姓，何劳问祖翁。
既为谊夫赋坟庐诗乃蒙和韵再成十首为谢兼简韶美以资一噱  其一○:辩嗟孟轲劳，清笑伯夷隘。秋毫满六虚，须弥藏一芥。
题独有堂诗:俯仰天上下，尊称唯我独。无物亦无人，本来真面目。
远色阁二首  其一:遐观目力穷，莽苍云山碍。傥知色非色，坐见六合外。
远色阁二首  其二:高人了色空，法界无近远。客来一登临，正好高着眼。
遯斋:念念等空寂，行藏鬼莫窥。是名真遯者，安用山林为。
博古斋:撑肠万卷书，不知何处着。寄语腐唇人，于兹宜领略。
题爽轩诗:心澄气自爽，满目是青山。欲知拄颊意，一笑可忘言。
题朝彻轩诗:玉兔夜夜明，金乌朝朝彻。吾身有神光，大千韬日月。
题三士轩诗:独立未为真，万法皆吾侣。故于竹柏间，强名相尔汝。
追古亭:结茅覆短椽，仁风追太古。回视轮奂美，唾笑如粪土。
题寒碧亭:炯炯练千尺，苍苍玉万个。客来魂一清，四顾不敢唾。
和光亭二首  其一:有爱即耽着，竹色共花光。何似无心人，尧桀两相忘。
和光亭二首  其二:川原万草木，总放无量光。要识和同意，乾坤不閟藏。
双清亭:水竹两奇绝，客来安此名。那知污秽里，识得是真清。
梅台:百蘤照春台，标名只取梅。道人宁拣择，聊记雪中开。
忘机台:物物皆有机，此发彼先知。试看弋钓子，鱼入鸟高飞。
万松岭:高岗立万松，晨夕鸣天风。法法如是说，应不负山翁。
直钩潭:临深投纶竿，直钩本非钓。欲钓圣贤心，默坐得其要。
再作云溪  其一:修篁卫长江，云气自翔集。中有无心人，片云随出入。
再作云溪  其二:曳杖推门去，问讯西溪云。超然人境异，佳气日氤氲。
龙渊二首  其一:蛰龙道已成，升降得自在。渊无百尺深，窍穴通沧海。
龙渊二首  其二:爪牙了不露，谁能见其踪。超忽变化处，即此是真龙。
御风桥:是身如虚空，风马时独御。青天手可扪，便欲飞腾去。
众香桥:修证彼何人，有国号众香。此境了不殊，沉檀蔼飞扬。
无尽桥:园林作佛事，施子不少吝。携笻渡一溪，华藏愈无尽。
浮翠桥二首  其一:竹底寒流驶，幽深客可招。壶中无尽景，更渡一浮桥。
浮翠桥二首  其二:竹间有寒流，四面浮苍翠。何必驾层空，萧萧尽秋意。
挟仙桥:一间犹未达，惜哉千种仙。我欲挟之进，俾见天中天。
虚舟二首  其一:浮游世界海，无心舟自虚。簸荡从滔天，不管风涛虞。
虚舟二首  其二:野航一逍遥，湖海意自足。翩翩犯斗牛，谁谓推平陆。
大自在庵:茫茫三界中，何处不自在。情存想未除，转侧成拘碍。
金仙道中徒步:路经新雨滑，山带宿云昏。草履吾家物，相将过别村。
池莲:擢干洿池中，天姿本清浄。白白与红红，邂逅识真性。
兰:幽人纫为佩，不为香与色。秋菊暨江南，未可比君德。
送邵彦瞻通判濠州:民情极简易，闗决未应劳。佳句宁我知，为君屈挥毫。
蜡梅二绝黄鲁直云王都尉有之邀同赋  其一:蜡梅直何如，但闻郑家说。淡日明晨霜，凉酥点春雪。
蜡梅二绝黄鲁直云王都尉有之邀同赋  其二:清嫌冰麝俗，淡学池鹅黄。情知不是蜡，风定有余香。
家居三首  其一:毁誉平千载，穷通譬一毛。虹蜺千丈气，岂便伏蓬蒿。
遇行人:我托南车去，君挐北辔还。相看一梦里，好入画图间。
关山五首  其二:岭尽还临水，溪穷又有山。人游明镜里，鸟语白云间。
关山五首  其三:少妇织新丝，人来不下机。斜阳过茅屋，郎亦采樵归。
瀑布六首  其六:窈窕东注壑，舒徐南入江。寄声沧海若，高洁此难双。
白鹤观:洞天人远矣，琳馆有遗踪。愿弃人间事，优游慕赤松。
成化县二首  其一:化成真化出，绝险起朱栏。直下临无处，江城一掬看。
成化县二首  其二:登览多清兴，衣襟有白云。松风不知际，仙籁坐中闻。
早朝遇执政于路:红烛转沙堤，天门仗未齐。槐阴勒马待，月在御沟西。
宝应界中绝句三首  其一:倒景虞渊日，余威泽国霞。宵行逐明月，水宿傍人家。
宝应界中绝句三首  其二:泉水秋浮艇，荒陂暮听蝉。登瀛从此路，出守已衰年。
宝应界中绝句三首  其三:淮天秋日下，水国晚凉中。舟子趋程意，轩轩欲贯虹。
橙子:秋露凝浆细，朝阳入色深。冰虀不须捣，恐碎褭蹄金。
游李少师园十题 松岛:孤屿何亭亭，苍松郁相对。池中蛟龙起，天际风雨会。
游李少师园十题 芡池:向日铺青盖，浮波散緑盘。明珠洛浦佩，白玉水仙丹。
游李少师园十题 笛竹:凤食实已美，龙吟声更奇。惜无蔡邕识，那得马融吹。
游李少师园十题 鹤:王子吹笙去，仙禽下云端。夜栖松月静，朝舞桧风寒。
游李少师园十题 水轮:崩腾喷雪浪，昼夜无停息。回旋天磨转，运动日卓侧。
游李少师园十题 竹径:整整植翠旗，森森列羽卫。微风羣玉动，赫日苍云翳。
游李少师园十题 莲池:藻荇徧回塘，芙蕖出清水。红灯迭照映，翠盖相磨倚。
游李少师园十题 月桂:天寒桂子堕，花发向庭中。月华十二满，常照此芳丛。
游李少师园十题 雁翅柏:高枝含烟雾，密叶张羽翼。参差随风势，惨淡入云色。
游李少师园十题 茅庵:结茅深林下，开户流水边。晓听松风坐，夜枕云涛眠。
和张二十五春日见寄五首  其一:绰约花无语，间关鸟自吟。及时须赏翫，风雨不能禁。
和张二十五春日见寄五首  其二:莫恨生华髪，唯须不负春。风光无老少，祗属有情人。
和张二十五春日见寄五首  其三:潇洒幽栖地，山岚日夕昏。松风吹緑绮，溪月湛清樽。
和张二十五春日见寄五首  其四:白日春台上，欢娱莫诉杯。飞花留客醉，啼鸟近人来。
和张二十五春日见寄五首  其五:流水家家入，修篁处处同。城南履道宅，白傅有遗风。
宝严寺:四山烟雨收，双沼漾晴碧。白鸟忽飞来，点破檐前色。
赤陇山:野草如排戟，山花似列屏。维舟一登览，误入小蓬瀛。
郓州:暮舂朝城粟，晓采观城葑。一入高鱼境，已是武阳东。
集鸥渚:主人无机心，兕虎皆可入。君看小渚中，岂特羣鸥集。
忘机亭:鳬鸥近隼旟，亭阴戏鲂鳟。我自无机心，忘机成戏论。
孤屿亭:峰峦何迤逦，天际相依倚。如何是孤屿，独立澄明里。
芳沚亭:澄流良湜湜，幽藻还漪漪。不是采蘩手，芬芳长自持。
读史:乱亡由佞舌，览古每嗟吁。拟刻奸谀像，申明两观诛。
论诚:万事以诚立，不诚心不专。诚心非铁石，铁石被诚穿。
虎溪二首  其一:山阔青连海，溪长绿绕城。规模唐故郡，弦诵鲁诸生。
虎溪二首  其二:白日经檐短，风霜路客衣。梅梢惊岁晚，沙际看春归。
立春:韭苗香煮餠，野老不知春。看镜道如咫，倚楼梅照人。
次韵吉老十小诗  其一:什袭发硎刀，无名自贵高。秋衣犹葛制，午饭厌溪毛。
次韵吉老十小诗  其二:万木霜摇落，山呈斧凿痕。痴蝇思附尾，警鹤畏乘轩。
次韵吉老十小诗  其三:日短循除庑，溪寒出臼科。官居图画里，小鸭睡枯荷。
次韵吉老十小诗  其四:眼看人换世，手种木成阴。藏拙无三窟，谈禅剧七禽。
次韵吉老十小诗  其五:寒水几痕落，秋山万窍号。红梨啄乌鹊，残菊挂蟏蛸。
次韵吉老十小诗  其六:佳人斗南北，美酒玉东西。梦鹿分真鹿，无鸡应木鸡。
次韵吉老十小诗  其七:斲鼻昔常尔，绝弦知者稀。无人与争长，惟有钓鱼矶。
次韵吉老十小诗  其八:茵席絮剪茧，枕囊收决明。南风入昼梦，起坐是松声。
次韵吉老十小诗  其九:半菽一瓢饮，悬鹑百结衣。萧条鬼不瞰，聊可与同归。
次韵吉老十小诗  其一○:学似斲轮扁，诗如饭颗山。室中余一剑，无气斗牛间。
题海首座壁:骑虎度诸岭，入鸥同一波。香寒明鼻观，日永称头陀。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其一:诗入鸡林市，书邀道士鹅。云间晏公子，风月兴如何。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其二:春风马上梦，樽酒故人持。犹作狂时语，邻家乞侍儿。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其三:忆同嵇阮辈，醉卧酒家床。今日垆边客，初无人姓黄。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其四:对酒诚独难，论诗良不易。人生如草木，臭味要相似。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其五:春色挟曙来，恼人似官酒。酬春无好语，怀我文章友。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其六:红梅定自开，有酒无人对。归时应好在，常恐风雨晦。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其七:东南万里江，绿浄一杯酒。王孙江南去，更得消息否。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其八:献笑果不情，貌亲初不爱。谁言百年交，投分一倾盖。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其九:四十垂垂老，文章岂更新。鼻端如可斲，犹拟为挥斤。
自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵  其一○:土气昏风日，人嚣极雁鹅。寻河着绳墨，诗思略无多。
送六十五弟贲南归:风惊鸿雁行，吹落秋江上。为扫碧岩边，问叔今无恙。
赠吴道士:吴山十二棋，一击玄关应。探人怀中事，如月入清镜。
题画鹅雁二首  其一:鴐鹅引颈回，似我胸中字。右军数能来，不为口腹事。
题画鹅雁二首  其二:水国鸿雁秋，烟沙风日丽。莫遣角弓鸣，惊飞不成字。
十四弟归洪州赋莫如兄弟四章赠行  其一:恼人自作乐，休休莫莫莫。相看将白头，止有不如昨。
十四弟归洪州赋莫如兄弟四章赠行  其二:北来哺慈乌，南归护尔雏。昨夜云飞雁，相随我不如。
十四弟归洪州赋莫如兄弟四章赠行  其三:志欲收九族，别离乃同生。谁能成此意，惟有孔方兄。
十四弟归洪州赋莫如兄弟四章赠行  其四:大父无恙时，刻意教子弟。归扫松楸下，泪我万里涕。
荆州即事药名诗八首  其一:四海无远志，一溪甘遂心。牵牛避洗耳，卧着桂枝阴。
荆州即事药名诗八首  其二:前湖后湖水，初夏半夏凉。夜阑乡梦破，一雁度衡阳。
荆州即事药名诗八首  其三:千里及归鸿，半天河影东。家人森户外，笑拥白头翁。
荆州即事药名诗八首  其四:天竺黄卷在，人中白发侵。客至独扫榻，自然同此心。
荆州即事药名诗八首  其五:垂空青幕六，一一排风开。石友常思我，预知子能来。
荆州即事药名诗八首  其六:幽涧泉石绿，闭门闻啄木。运柴胡奴归，车前挂生鹿。
荆州即事药名诗八首  其七:雨如覆盆来，平地没牛膝。回望无夷陵，天南星斗湿。
荆州即事药名诗八首  其八:使君子百姓，请雨不旋复。守田意饱满，高壁挂龙骨。
题花光老为曾公卷作水边梅:梅蕊触人意，冒寒开雪花。遥怜水风晚，片片点汀沙。
题燕邸洋川公养浩堂画二首  其一:萧寺吟双竹，秋醪荐二螯。破尘归骑速，横日雁行高。
题燕邸洋川公养浩堂画二首  其二:拥膝度残腊，攀条惊早春。陈郎浮竹叶，着我北归人。
读晋史:天下放玄虚，谁知与道俱。唯余范武子，乃是晋诸儒。
延寿寺见红药小魏扬州号为醉西施:醉红如堕珥，奈此恼人香。政尔无言笑，未应吴国亡。
临江寺僧以金线猿皮蒙棐几:蒙茸冒枯几，想象挂霜枝。永失金衣友，文章安用为。
梨花:巧解逢人笑，还能乱蝶飞。清风时入户，几片落新衣。
题石恪画机织图:荷锄郎在田，行饷儿未返。终日弄鸣机，恤纬不思远。
以皮鞋底赠石推官三首  其一:道人不凋琢，万镜自明己。愿公勤此履，深彻法源底。
以皮鞋底赠石推官三首  其二:毗卢足趺光，照耀世界海。旋岚黑风起，到岸得自在。
以皮鞋底赠石推官三首  其三:鼻孔随人走，日中忽见斗。踏定太冲脉，壁上挂着口。
画墨竹赞:人有岁寒心，乃有岁寒节。何能貌不枯，虚心听霜雪。
黄龙清和尚真赞:黄河彻底冻，白发通心白。虽有顾陆手，百巧画不得。
赠嗣直弟颂十首  其一:饥渴随时用，悲欢触事真。十方无壁落，中有昔怨人。
赠嗣直弟颂十首  其二:去日撒手去，来时无与偕。若将来去看，还似不曾斋。
赠嗣直弟颂十首  其三:正观心地时，丝发亦无有。却来观世间，冬后数九九。
赠嗣直弟颂十首  其四:涪陵萨埵子，且道也旁行。亦嚼横陈蜡，不爱孔方兄。
赠嗣直弟颂十首  其五:江南鸿雁行，人言好兄弟。无端风忽起，纵横不成字。
赠嗣直弟颂十首  其六:万里唯将我，回观更有谁。初无卓锥地，今日更无锥。
赠嗣直弟颂十首  其七:江南十兄弟，长被时一共。梦时各自境，独与君同梦。
赠嗣直弟颂十首  其八:虽受然灯记，不从然灯得。若会翻身句，弥勒真弥勒。
赠嗣直弟颂十首  其九:向上关捩子，未曾说似人。困来一觉睡，妙绝更通神。
赠嗣直弟颂十首  其一○:往日非今日，今年似去年。九关多虎豹，聊作地行仙。
字颂:斋余睡兀兀，占尽檐前日。不与一瓯茶，眼前黑如漆。
彭女礼北斗图颂:白足礼江沙，七星在云表。洗心无一尘，缺月西南晓。
戏题戎州作余真:前身寒山子，后身黄鲁直。颇遭俗人恼，思欲入石壁。
禅颂:自古多如此，君今独奈何。可来白云里，教汝紫芝歌。
寿禅师悟道颂:朴落非他物，纵横不是尘。山河及大地，全露法王身。
青青水中蒲三首 一:青青水中蒲，下有一双鱼。君今上陇去，我在与谁居。
青青水中蒲三首 二:青青水中蒲，长在水中居。寄语浮萍草，相随我不如。
青青水中蒲三首 三:青青水中蒲，叶短不出水。妇人不下堂，行子在万里。
奉和虢州刘给事使君三堂新题二十一咏 新亭:湖上新亭好，公来日出初。水文浮枕簟，瓦影荫龟鱼。
奉和虢州刘给事使君三堂新题二十一咏 流水:汩汩几时休，从春复到秋。只言池未满，池满强交流。
奉和虢州刘给事使君三堂新题二十一咏 竹洞:竹洞何年有，公初斫竹开。洞门无锁钥，俗客不曾来。
奉和虢州刘给事使君三堂新题二十一咏 站台:南馆城阴阔，东湖水气多。直须台上看，始奈月明何。
奉和虢州刘给事使君三堂新题二十一咏 渚亭:自有人知处，那无步往踪。莫敎安四壁，面面看芙蓉。
奉和虢州刘给事使君三堂新题二十一咏 竹溪:蔼蔼溪流慢，梢梢岸筱长。穿沙碧簳净，落水紫苞香。
奉和虢州刘给事使君三堂新题二十一咏 北湖:闻说游湖棹，寻常到此回。应留醒心处，准拟醉时来。
奉和虢州刘给事使君三堂新题二十一咏 花岛:蜂蝶去纷纷，香风隔岸闻。欲知花岛处，水上觅红云。
奉和虢州刘给事使君三堂新题二十一咏 柳溪:柳树谁人种，行行夹岸高。莫将条系缆，着处有蝉号。
奉和虢州刘给事使君三堂新题二十一咏 西山:新月迎宵挂，晴云到晚留。为遮西望眼，终是懒回头。
奉和虢州刘给事使君三堂新题二十一咏 竹径:无尘从不扫，有鸟莫令弹。若要添风月，应除数百竿。
奉和虢州刘给事使君三堂新题二十一咏 荷池:风雨秋池上，高荷盖水繁。未谙鸣摵摵，那似卷翻翻。
奉和虢州刘给事使君三堂新题二十一咏 稻畦:罫布畦堪数，枝分水莫寻。鱼肥知已秀，鹤没觉初深。
奉和虢州刘给事使君三堂新题二十一咏 柳巷:柳巷还飞絮，春余几许时。吏人休报事，公作送春诗。
奉和虢州刘给事使君三堂新题二十一咏 花源:源上花初发，公应日日来。丁宁红与紫，慎莫一时开。
奉和虢州刘给事使君三堂新题二十一咏 北楼:郡楼乘晓上，尽日不能回。晚色将秋至，长风送月来。
奉和虢州刘给事使君三堂新题二十一咏 镜潭:非铸复非镕，泓澄忽此逢。鱼鰕不用避，只是照蛟龙。
奉和虢州刘给事使君三堂新题二十一咏 孤屿:朝游孤屿南，暮戏孤屿北。所以孤屿鸟，与公尽相识。
奉和虢州刘给事使君三堂新题二十一咏 方桥:非阁复非船，可居兼可过。君欲问方桥，方桥如此作。
奉和虢州刘给事使君三堂新题二十一咏 梯桥:乍似上青冥，初疑蹑菡萏。自无飞仙骨，欲度何由敢。
奉和虢州刘给事使君三堂新题二十一咏 月池:寒池月下明，新月池边曲。若不妒清妍，却成相映烛。
游城南十六首 赠同游:唤起窗全曙，催归日未西。无心花里鸟，更与尽情啼。
游城南十六首 把酒:扰扰驰名者，谁能一日闲。我来无伴侣，把酒对南山。
游城南十六首 嘲少年:直把春偿酒，都将命乞花。祗知闲信马，不觉误随车。
酬马侍郎寄酒:一壶情所寄，四句意能多。秋到无诗酒，其如月色何。
次硖石:数日方离雪，今朝又出山。试凭高处望，隐约见潼关。
知音者诚希:知音者诚希，念子不能别。行行天未晓，携酒踏明月。
春游曲二首 一:万树江边杏，新开一夜风。满园深浅色，照在绿波中。
春游曲二首 二:上苑何穷树，花间次第新。香车与丝骑，风静亦生尘。
太平词:风俗今和厚，君王在穆清。行看采华曲，尽是泰阶平。
送春词:日日人空老，年年春更归。相欢在尊酒，不用惜花飞。
塞上曲二首 一:天骄远塞行，出鞘宝刀鸣。定是酬恩日，今朝觉命轻。
塞上曲二首 二:塞虏常为敌，边风已报秋。平生多志气，箭底觅封侯。
陇上行:负羽到边州，鸣笳度陇头。云黄知塞近，草白见边秋。
思君恩:鸡鸣天汉晓，莺语禁林春。谁入巫山梦，唯应洛水神。
春闺思:雪尽萱抽叶，风轻水变苔。玉关音信断，又见发庭梅。
春江曲:摇漾越江春，相将采白苹。归时不觉夜，出浦月随人。
闺人赠远五首 一:花明绮陌春，柳拂御沟新。为报辽阳客，流芳不待人。
闺人赠远五首 二:远戍功名薄，幽闺年貌伤。妆成对春树，不语泪千行。
闺人赠远五首 三:形影一朝别，烟波千里分。君看望君处，祗是起行云。
闺人赠远五首 四:啼莺绿树深，语燕雕梁晚。不省出门行，沙场知近远。
闺人赠远五首 五:洞房今夜月，如练复如霜。为照离人恨，亭亭到晓光。
从军词三首 一:戈甲从军久，风云识阵难。今朝拜韩信，计日斩成安。
从军词三首 二:燕颔多奇相，狼头敢犯边。寄言班定远，正是立功年。
江上愁思二首 一:江上翁开门，开门向衰草。只知愁子孙，不觉生涯老。
江上愁思二首 二:江上草茎枯，茎枯叶复焦。那堪芳意尽，夜夜没寒潮。
梁城老人怨:朝为耕种人，暮作刀枪鬼。相看父子血，共染城濠水。
送灵一上人:十年劳远别，一笑喜相逢。又上青山去，青山千万重。
蜀门与林藴分路后屡有山川似闽中因寄林藴藴亦闽人也:村步如延寿，川原似福平。无人相共识，独自故乡情。
读周太公传:论兵去商虐，讲德兴周道。屠沽未遇时，岂异兹川老。
三赠刘员外:信书成自误，经事渐知非。今日临岐别，何年待汝归。
再上湘江:好在湘江水，今朝又上来。不知从此去，更遣几年回。
长沙驿前南楼感旧:海鹤一为别，存亡三十秋。今来数行泪，独上驿南楼。
桂州北望秦驿手开竹径至钓矶留待徐容州:幽径为谁开，美人城北来。王程倘余暇，一上子陵台。
登柳州峨山:荒山秋日午，独上意悠悠。如何望乡处，西北是融州。
入黄溪闻猿:溪路千里曲，哀猿何处鸣。孤臣泪已尽，虚作断肠声。
江雪:千山鸟飞绝，万径人踪灭。孤舟蓑笠翁，独钓寒江雪。
零陵早春:问春从此去，几日到秦原。凭寄还乡梦，殷勤入故园。
春怀故园:九扈鸣已晚，楚乡农事春。悠悠故池水，空待灌园人。
题玉涧八景八首  其一:画出女墙月，老子兴不浅。谁识春光中，解使平湖敛。
题玉涧八景八首  其二:断屿数行树，孤舟一叶横。前山风雨暗，此岸已天明。
题玉涧八景八首  其三:山外江村晚，纵横八九家。过桥无路处，人思渺天涯。
题玉涧八景八首  其四:点点飞来鴈，空中若有音。诗翁正牢落，识汝别离心。
题玉涧八景八首  其五:梵宇出林杪，暝色敛烟树。钟声有无中，听于无听处。
题玉涧八景八首  其六:落日下大野，江边渔事收。小舟横断岸，长笛一声秋。
题玉涧八景八首  其七:惨淡经营中，落笔景已换。不见片帆归，危樯还泊岸。
题玉涧八景八首  其八:独跨蓝关马，茫茫道且长。谁知寒彻骨，一雪到潇湘。
题时遁泽画卷十首  其一:断岸临江渚，风声瑟瑟寒。苍髯五君子，莫作大夫看。
题时遁泽画卷十首  其二:浩浩云横坞，霏霏雨不收。野桥人少度，寂寞卧清秋。
题时遁泽画卷十首  其三:虎啸风生壑，龙藏气吐云。草庐勿高卧，天地正絪缊。
题时遁泽画卷十首  其四:礉礉石林立，滃滃云壑閟。万杉最深中，莫有前朝寺。
题时遁泽画卷十首  其五:江村依密树，目远送征鸿。不尽暮天碧，谁续芦花风。
题时遁泽画卷十首  其六:巨石耸鳌脊，飞泉潄雪涛。一声何处笛，呼雨到江皋。
题时遁泽画卷十首  其七:一壑云屏展，江横万里长。渔舟下滩去，寂寞舞斜阳。
题时遁泽画卷十首  其八:一云山万重，天地混不分。须臾风浪恶，舟楫泊江濆。
题时遁泽画卷十首  其九:精蓝夹江干，钟鼓时相应。两山遮不断，楼阁若争胜。
题时遁泽画卷十首  其一○:浩浩乾坤阔，微微见断山。颇兴浮海意，吾道正多艰。
题泽翁小卷  其一:绿阴最深处，楼阁出林杪。江阔野桥间，目断行人少。
题泽翁小卷  其二:断岸江波阔，迢迢十里宽。人烟藏处密，霁色媚寒滩。
题泽翁小卷  其三:石护山溪口，溪溪自有原。若非江海量，曷受百川奔。
题泽翁小卷  其四:寂寞小桥前，山人住何处。村童酤酒随，策杖同归去。
题泽翁小卷  其五:两水汇长江，绝壁上苍翠。前头风浪恶，危樯且深避。
题泽翁小卷  其六:缥缈云烟外，迢迢江水明。数家藏密树，一塔峭孤城。
题泽翁小卷  其七:野渡人归处，纵横八九家。晚来寒力健，风飐酒帘斜。
题泽翁小卷  其八:晚得知心友，芳樽日日开。不辞江路远，依旧抱琴来。
题泽翁小卷  其九:名利驱驰急，江山自古今。舟行水上意，人立渡头心。
题泽翁小卷  其一○:到岸未为了，行行万里涂。举头岐路惑，岩畔遇樵夫。
题潘氏山水壁:迭巘云烟表，茅檐竹树中。起予深隠趣，笔底有高风。
呆官人三绝  其一:直道难行久，前程岂易裁。逊斋姜辣口，奄有世间呆。
呆官人三绝  其二:冷面无惭色，真心不脱空。虽然呆在我，终是与人忠。
呆官人三绝  其三:呆本非嘉德，如何乐此名。能于呆外看，方见业之精。
题梅:万物正摇落，梅花独可人。空中三五点，天地便精神。
题墨梅  其一:岁寒无与偶，独抱幽贞长。笔下孤梢瘦，冰花纸上香。
题墨梅  其二:笔头开造化，花外越精神。偃蹇蟉龙表，新梢最可人。
题墨梅  其三:冰蕤开雪颖，墨妙发孤香。不袭逃禅印，枝头有异光。
题墨梅  其四:穷冬天地闭，万物正雕残。玉立清梢表，天然独耐寒。
题墨梅  其五:胸中含静操，笔下走寒梢。一见孤山客，清香尽拆苞。
题墨梅  其六:素质天然静，清芬绕鼻根。更于翘楚上，一笔起冰魂。
题墨梅  其七:一枝横出晓，霜外数花开。谁识生绡上，清香静处来。
腊月:腊月二十五，人家祓旧年。山人无可祷，睡着不知天。
窗前:窗前寻丈地，种得一株梅。明月清风我，红尘不复来。
失题:白玉谁家郎，红粉何处女。秀色总堪怜，春风密相许。
幽意:开帘野水声，倚杖青山色。幽意在人间，人间不相识。
闺词:恨杀庭前鹊，难凭卜远期。朝朝来报喜，误妾画双眉。
咏梅:大雅终不羣，古心应自许。对之鄙吝消，疑是黄叔度。
折柳词:行人须折柳，折取最长条。明日天涯路，无人看舞腰。
食化:海食多诡心，豢食令人鲁。山中食荠人，幽吟肺肠苦。
青阳:青阳满芳蕤，流连度丘园。眄睐不忍折，恐伤造物恩。
山间:山回雾气湿，生意鞠砰隠。石道苔藓春，松花鬰金粉。
东风:东风吹梅梢，飘摇泣香雪。下有野草根，崭然竞时节。
破褐:生松鬰寒灰，破褐出残絮。童儿不耐烦，微吟起身去。
偈颂七十一首  其三:举步生荆棘，翻身堕崄崖。一毫不动着，当处自沉埋。
偈颂七十一首  其八:两手指天地，周行步更多。可怜黄面老，螃蟹落汤锅。
偈颂七十一首  其二三:护生须是杀，杀尽始安居。会得个中意，唵悉唎苏嚧。
偈颂七十一首  其三五:东涧一滴水，东湖千丈波。几多湖上客，无可奈船何。
偈颂七十一首  其四三:护生须是杀，杀尽始安居。会得个中意，铁船水上浮。
偈颂七十一首  其五二:南山鳖鼻蛇，撺入新罗国。吞却镇海珠，咬杀嘉州佛。
偈颂七十一首  其五六:陪尽老精神，杯盘越样新。谁知村店酒，难劝御楼人。
偈颂七十一首  其六○:四序暗推迁，钵盂口向天。止余三十日，便是一周年。
禅会图黄檗掌沙弥:膝下黄金贵，掌中天地宽。风云欣际会，四海夜涛寒。
赵州接赵王:跏趺迎上客，曲录对旌幢。不是家风别，他居礼乐邦。
国一见代宗来起立:立在威仪外，全身在里头。重重赐龙袖，难掩面门羞。
中原之宝:至宝应难别，波斯双眼昏。何如放下手，留取镇中原。
文宗嗜蛤蜊:螺师蚌蛤类，大唐天子心。嗜好即深信，南无观世音。
李习之见药山:即今非见面，昔日不闻名。一句添三句，篇章凑不成。
韩文公见大颠:事繁求省要，省要事频繁。纵得三平老，文公只姓韩。
庞居士见马祖:孰是心空者，谁为选佛人。笊篱二尺柄，簸箕三寸唇。
丹霞见灵照:当风鸦臭气，一个豆娘儿。熏得行人走，冲爷皱断眉。
捧佛安名:名正字亦正，形端影亦端。呼来并诺去，馿屎杂栴檀。
说无生话:家有全棚乐，新翻调不同。分明恨离别，却是喜相逢。
女子看日:劣女还闺合，痴爷看日头。几生亲骨肉，不共戴天雠。
庞大倚锄而化:辨地要从苗，枝残叶后凋。春风收契券，锄柄亦抽条。
雪庭:玉砌晓光寒，家风个样生。须知平白处，着脚是深坑。
一翁:朕兆未分初，都卢只老夫。包羲太多事，胡处又添须。
石室:锤凿不到处，纵横丈许宽。宁教苔藓去，要下一筹难。
海眼光赞:海眼为香饵，悲心作钓钩。鱼龙知几许，贪者自抬头。
又:玉腕指尖新，力能提万钧。上他篮子里，未必是金鳞。
丰干闾丘虎赞:虎怕人心恶，人欺虎太慈。虽逢贤太守，难打者官司。
对月了残经赞  其二:麻线贯竹针，太阳相对面。通身破绽多，如何补得遍。
对月了残经赞  其三:好念脱空经，不知山月转。将谓了多时，犹有者一卷。
又:圣者圣何从，空中柳絮踪。猪头不得吃，遍地扇腥风。
鸡骨和尚赞:吃既不知数，吐亦难数渠。非图甜得口，意在五更初。
政黄牛赞:屈膝跨牛腰，山遥水更遥。有诗吟未就，白鹭下溪桥。
又:赤手立生涯，都卢一个虾。不从江里得，树上摝将来。
五祖栽松六祖担柴赞  其一:恨杀老头陀，山移恨不磨。吾今担头重，为汝种松多。
船子夹山赞:一棹绿杨湾，金鳞得处难。长江深有恨，不合蹈船翻。
谢三郎赞:笠雨湿蓑烟，头陀行已圆。一桡横到底，不踏浙江船。
灵照女赞  其二:指点谁家子，将呈泼笊篱。物轻情意重，不使老爷知。
山行:攀藤缘绝壑，野鹿场边去。鸟衔山果来，落在鹿眠处。
岩桂:四出花中异，三开格外芳。名高评月品，韵胜霸秋香。
忘机:我以沤为我，沤为我即沤。非沤亦非我，机事两忘不。
水边闻雁:芦花新有雁，四面水连天。清浄非人世，吾诗咏不全。
听琴:静夜听鸣琴，秋风动幽谷。何为钟子期，千古无人续。
题传神:湿云生两屦，细雨暗孤篷。悔不桐江上，从初作钓翁。
冻坐:湖海凄凉地，风霜惨淡天。吾其去道近，无酒亦陶然。
古意二首  其一:千金募战士，万里筑长城。何时青冢月，却照汉家营。
古意二首  其二:夜泊武昌城，江流千丈清。宁为雁奴死，不作鹤谋生。
湖山九首  其一:逐鹿心虽壮，乘骓势已穷。终全盖世气，绝意走江东。
湖山九首  其二:湖上多甘井，硙泉尤得名。何时枕白石，静听辘轳声。
湖山九首  其三:山崦桑麻路，柴门鸟雀声。老巫祈社雨，小妇饷春耕。
湖山九首  其四:坡陀度小岭，轩豁见平湖。但醉梅花下，民家酒可沽。
湖山九首  其五:浅井供茶灶，分流浣布沙。此泉吾所爱，百用给山家。
湖山九首  其六:故堞无遗迹，萧然数十家。茶烟映山起，酒帘傍堤斜。
湖山九首  其七:汀月生眉黛，溪梅试额妆。幽闺元不出，莫道嫁彭郎。
湖山九首  其八:城边小市聚，烟水淡秋容。南走兰亭路，迢迢云外钟。
湖山九首  其九:东西二十里，相望两平桥。傍水多投钓，穿云有负樵。
读书:力不扶微学，心犹守旧闻。壁间科斗字，秦火岂能焚。
雪晴欲出而路泞未通戏作二首  其一:欲觅溪头路，春泥不可行。归来小窗下，袖手看新晴。
雪晴欲出而路泞未通戏作二首  其二:雪消重作雨，冰释又成泥。已败筇枝兴，高眠听午鸡。
春日:冷餠细生菜，老翁殊未衰。仍寻旧旛胜，一笑伴诸儿。
小疾治药偶书二首  其一:御戎虚上策，治疾阙全功。安得如神禹，常行无事中。
小疾治药偶书二首  其二:揠苗农害稼，过剂药伤人。此理君能造，无为万物春。
春寒二首  其一:滔天来洚水，震瓦战昆阳。此敌犹能御，春寒不可当。
春寒二首  其二:高楼坠绿珠，恶客醉珊瑚。未抵春寒夜，贫翁丧故襦。
杂兴四首  其一:灰中火如萤，燎原从此始。元气一点存，危疾亦不死。
杂兴四首  其二:炷香火要深，作墨手当缓。浅士务成速，所以多后患。
杂兴四首  其三:庖丁悟养生，轮扁议读书。彼特一技尔，圣智有不如。
杂兴四首  其四:铿尔舍瑟作，嚗然放杖笑。浩浩太古音，与俗不同调。
后杂兴四首  其一:腊雪瑞我麦，春雨嘉我谷。老农无他求，一饱万事足。
后杂兴四首  其二:日上明我窗，月出缟我庭。朝暮得嘉时，一榼醉复醒。
后杂兴四首  其三:会合惜日短，别离愁夜长。人老爱吾庐，客归悲故乡。
后杂兴四首  其四:俚医刀匕药，老巫半榼酒。拜况不敢忘，淡薄最耐久。
野步二首  其一:堤上淡黄柳，水中花白鹅。诗情随处有，此地得偏多。
野步二首  其二:水生已抹堤，草长复侵路。小蝶仍可怜，欲下却飞去。
大雨排闷二首  其一:地润础流水，气蒸人脱裘。前知暴雨至，孰解老农忧。
大雨排闷二首  其二:三日断行路，束薪无处求。床头周易在，且复送悠悠。
雪:一夕山阴道，真成白玉京。衰残失壮观，拥被听窗声。
采菊:秋花莫插鬓，虽好亦凄凉。采菊还挼却，空余满袖香。
社日:坎坎迎神鼓，儿童喜欲颠。放翁无社酒，闭户课残编。
樵夫:酸涩涧边果，青红岩际花。贪随狙狖去，风雨未还家。
诗一首:上重支三枕，趺寒踏两裘。悠悠煎药水，常照夜深愁。
郭氏山林十六咏 清旷亭:胜游谢车马，从此始青鞵。俗士洗褊心，达人增旷怀。
郭氏山林十六咏 桂壑:小山有桂枝，名自骚人传。我欲辨其族，衰病空慨然。
郭氏山林十六咏 月峡:我昔泝三峡，仰天如匹练。安得中天月，正用此时见。
郭氏山林十六咏 小烂柯:山中一枰棋，尘世底事无。若复计胜负，与彼亦何殊。
郭氏山林十六咏 倾月:种梧待凤雏，此计乃可笑。不如看月堕，与子舒清啸。
郭氏山林十六咏 高碧岩:我诵明逸诗，豹林不可到。斯山幸不远，何日欹纱帽。
郭氏山林十六咏 閟云关:白云如高人，择友尚傲世。朱门客三千，一点不可致。
郭氏山林十六咏 壶天阁:吾庐在目中，日可理轻策。乃知壶中天，端胜缩地脉。
郭氏山林十六咏 石井:酌泉咽冰玉，肺腑生惨凛。老夫桑苎家，颇欲续水品。
郭氏山林十六咏 玉泉:摘玉毁珠玑，蒙庄有深旨。向郭不能传，千载付吾子。
郭氏山林十六咏 飞雪:我昔游青城，六月对雪山。吴蜀渺万里，安得在此间。
郭氏山林十六咏 玉佩:羣仙停鹤驭，玉佩摇空山。金丹定分子，往缀通明班。
郭氏山林十六咏 韫玉岩:苍崖韫白璧，欲上渺无路。但照太史占，虹气贯宝婺。
郭氏山林十六咏 笙鹤亭:兹山多异域，飞仙亦税驾。勿遣俗客来，恐妨笙鹤下。
郭氏山林十六咏 倚剑:悬瀑若剑立，空潭如镜平。未能照魑魅，且用斩长鲸。
郭氏山林十六咏 药圃:采芝夏黄公，卖药韩伯休。吾友子郭子，高趣可与侔。
江上:天色无情淡，江声不断流。古人愁不尽，留与后人愁。
孙武篇:入官无所解，因笑得君怜。岂知孙武子，自欲逞威权。
西施篇:越国无双艳，吴宫未始知。谁言勾践黠，不自爱西施。
秋日登郡楼二首  其一:秋水已复漕，秋风初怒号。天容霜后凈，山势北来高。
秋日登郡楼二首  其二:落叶随飞鸟，疎砧答暮蝉。悠悠戍楼角，凄切万家传。
偈三首  其一:青山重迭迭，绿水响潺潺。未到悬崖处，抬头子细看。
送周知监  其一:唐家谕巴蜀，通道至邛僰。列郡徼西南，夷居半岩壁。
送周知监  其二:土瘠事刀耕，家无终岁蓄。所资盐井利，持易他州粟。
邵武:江上腊梅村，人家半掩门。夕阳连野色，落叶破烟痕。
偶题:燕子知时节，还寻旧宇归。新人方按曲，不许傍帘飞。
礼法门寺真身塔:众生瞻窣堵，回向大觉身。内顾六尺躯，一雨无诸尘。
书驿壁  其一:踏碎贺兰石，扫清西海尘。布衣能效死，可惜作穷鳞。
诗一首:夏竦何曾耸，韩琦未是奇。满川龙虎举，犹自说兵机。
游安乐山:苔径傍岩斜，林间是道家。夜潭鱼戏月，春地鹿眠花。
禹碑:坛峙麻姑石，溪忘夏禹碑。物神人所贵，世事远谁知。
宿德兴周秀才书阁:十室所可重，喜君吾道同。因过一携手，醉卧六经中。
弄水亭:未识贵池好，尝闻弄水名。白鸟鉴中立，画船天上行。
廉州石:使君合浦来，示我海滨石。千岩秀掌上，大者不盈尺。
丹灶山:羽客朝元地，遗坛古寺中。炼成丹灶在，骑去鹤巢空。
端研诗赠王欲:端石如池状，润疑云雨通。粗官不识字，好去伴诗翁。
衡州三首  其三:兜率一峰旁，林开见宝幢。鸟行高避县，山骨下连江。
岳州:平湖七百里，四望白波围。影触吴天阔，寒吞楚泽微。
九日登群山楼:节逢重九日，郡占五溪间。止水痕依岸，行云影过山。
题凈因寺:歌吹深秋节，香灯古佛园。细泉初落石，远岫正当门。
题武溪龙书庙壁:路到龙栖处，阴森觉有灵。山腰过云黑，石眼出泉腥。
辰州  其一:草市人朝醉，畬田夜火明。泷江入地泻，栈道出云行。
广州  其一:地穷山亦断，烟水是封圻。外国衣装盛，中原气象非。
桂州  其一:冷逐江梅使，先春下桂林。湖平三楚出，岭尽百蛮深。
桂州  其二:乱草藏边路，寒禽下戍楼。伏波渠水浅，难载济川舟。
登桂州永宁阁:五代浮屠阁，危层不易攀。晓光诸寺塔，晴露别州山。
修仁县禅定寺:民归新邑去，古寺静寥寥。僧映水遮户，客随云过桥。
邕州  其一:绝塞多秋色，孤城易夕阳。此间饶宠辱，还我水云乡。
邕州  其二:出抚驩兜俗，亲提季子军。随人两关月，迎马二溪云。
邕州  其三:汉节护诸蛮，徘徊瘴疠间。少希铜马式，老厌玉门关。
昭州  其一:假守昭平郡，偷闲少送迎。亭标梅句老，堂识敬公名。
昭州  其二:假守昭平郡，当门桂水清。海遥稀蚌迹，峡近足滩声。
昭州  其三:假守昭平郡，诗情比阆仙。蝉声风叶外，鸟影月池边。
送吴利见主簿之苍梧:南极苍梧郡，江山号胜游。海天晴动水，峡月夜随舟。
寄梧守:川流八桂末，地势九疑余。不惮勤酬唱，江通丙穴鱼。
题廉州孟太守祠堂:昔时孟太守，忠信行海隅。不贼蚌蛤胎，水底多还珠。
贺州:舍辔历天险，身疑出鸟群。罅开蛮俗合，脊尽瘴江分。
塞上:星落胡王死，河穷汉使归。雪山经夏冷，天马入秋肥。
桂林府沦漪阁:谈笑沦漪阁，藤花竹叶间。易醒江上酒，难画雨中山。
题宪师壁:远浸溪光碧，寒生松桧阴。渔舟惊暮雨，高吹入秋林。
建茶  其二:草木英华聚，楼台紫翠重。山形仙苑凤，泉脉御池龙。
天光观:古殿千年屋，高松百尺阴。真人不可问，时有鹤遗音。
永嘉双莲桥:昨日采莲者，双双桥畔新。旧花今不见，喜见似花人。
秦王缆船石:色阴长带雨，疑是白云根。欲问东巡事，今犹不敢言。
慈云岭:左右盼江湖，游人憩半途。山高步步上，何用叹崎岖。
九师堂:易道已南矣，清风今尚寒。山人空再拜，不识汉衣冠。
终南山:终南际沧海，千里张屏风。落月沈山西，朝阳生岭东。
火浣坛:天游神不虚，火解形复见。明明学道心，不与劫火变。
许真君祠:旧怪神仙事，燕齐得浪传。丹青此堂上，想象为依然。
酒舫:美酒留人饮，乘风纵客槎。秋潭夜深月，春屿雨余花。
竹冈:夤缘映层阜，苍翠复春苔。君知爱霜雪，若个是龙材。
寒食后闻雁:后雁来何暮，春风万里情。江南多燕子，无处觅同声。
丹井:古井玄泉色，仙人玉镜寒。照来知骨相，作意就金丹。
初夜:栖鸡已登屋，宿羽复归林。不语听钟坐，默默千里心。
郡楼晚坐同陈掾:云来湖外雨，楼倚树梢风。不惜清凉意，持将与子同。
人日立春:花胜已宜春，剪彩更为人。风光今日好，颜貌一时新。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其一:赤骥脱馵羁，轩然视瑶池。公持汉使节，不减豸冠时。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其二:三江互东南，波浪浮日光。峡中起奔涛，积钱仅成塘。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其三:吴帆若飞鸿，千里长风生。组练白玉粒，一月来上京。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其四:利术析秋毫，心计游无垠。亦有甘棠荫，蔽芾如旧春。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其五:忽为严霜诛，惨戚动秋草。狐狸不足问，豺狼讵横道。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其六:诸公惜分手，置酒倚名园。长廊蔽修景，昼无车马喧。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其七:露光洗高花，风力曳垂柳。上客请赋诗，主人起为寿。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其八:春浓芳菲杂，日夕境气变。望望樯上乌，去去令人羡。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其九:壮年吴会游，常有怀远情。想见瓜步南，草长鶑乱鸣。
送韩玉汝司封奉使两浙闻诸公先分题用池塘生春草园柳变鸣禽字合为十章四句  其一○:驿骑传梅花，书帖封来禽。何以慰别愁，迟此瑶华音。
花屿:孤绝池心屿，高低水面花。若无舟楫到，应似隔仙家。
池上:罢客棋仍在，留书卷未终。荷喧知过雨，萍聚见来风。
啸台:高台见百里，长啸海风生。为问尘埃耳，能闻鸾鹤声。
鼎池:仙去遗金鼎，年深认劫灰。怀人何限意，时向鼎池来。
故人谢师厚刻唐贤淳于先生墓诗于善谑驿系语其后刻石后二年师厚去世明年余过善谑驿读诗悲之因作淳于墓诗又题二韵追悼师厚平生忘形善谑莫逆惟师厚为然也:故人坟宿草，翰墨想遗风。善谑知君意，何伤睿武公。
与持国约游环溪大风不果往又过曾氏值主人之病:人事不如意，出门安可期。终须赏春物，那问主人为。
莲池:莲花水底红，荷叶岸边风。五月蝉鸣后，君应爱此中。
东楼:楼前淮水上，远树似鱼鳞。来帆与去棹，肠断倚栏人。
长门曲  其一:凝笳来凤辇，玉宇开深殿。君恩春风回，那向秋时怨。
长门曲  其二:君心似明月，月缺应再圆。但令黄河水，到海还上天。
书堂对雪  其一:幽居远人境，竹柏映吾庐。满目山林意，今晨霰雪初。
书堂对雪  其二:积风寒玉折，惊鸟落花余。定有麕麚迹，环林未扫除。
雨后回文:绿水池光冷，青苔砌色寒。竹幽啼鸟乱，庭暗落花残。
旅舍不寐作回文四句:定云浮黑月，惊风触巢鸟。暝灯客单寝，短梦恨迟晓。
题古画山水障子:应是尘外境，不随陵谷迁。江山犹旧日，松柏又千年。
宜城酒:九酝宜城酒，人传岘首碑。古今情不别，更问习家池。
题翠微亭:竹根穿石嘴，松影入泉心。不致玄玄处，白云徒自深。
七年元日对酒五首 一:庆吊经过懒，逢迎跪拜迟。不因时节日，岂觉此身羸。
七年元日对酒五首 二:众老忧添岁，余衰喜入春。年开第七秩，屈指几多人。
七年元日对酒五首 三:三杯蓝尾酒，一楪胶牙饧。除却崔常侍，无人共我争。
七年元日对酒五首 四:今朝吴与洛，相忆一欣然。梦得君知否，俱过本命年。
七年元日对酒五首 五:同岁崔何在，同年杜又无。应无藏避处，只有且欢娱。
微之敦诗晦叔相次长逝岿然自伤因成二绝 一:并失鹓鸾侣，空留麋鹿身。只应嵩洛下，长作独游人。
微之敦诗晦叔相次长逝岿然自伤因成二绝 二:长夜君先去，残年我几何。秋风满衫泪，泉下故人多。
尝新酒忆晦叔二首 一:尊里看无色，杯中动有光。自君抛我去，此物共谁尝。
尝新酒忆晦叔二首 二:世上强欺弱，人间醉胜醒。自君抛我去，此语更谁听。
寄李相公:渐老只谋欢，虽贫不要官。唯求造化力，试为驻春看。
池上二绝 一:山僧对棊坐，局上竹阴清。映竹无人见，时闻下子声。
池上二绝 二:小娃撑小艇，偷采白莲回。不解藏踪迹，浮萍一道开。
凭李睦州访徐凝山人:郡守轻诗客，乡人薄钓翁。解怜徐处士，唯有李郎中。
雨中访崔十八:肩舁仍挈榼，莫怪就君来。秋雨经三宿，无人劝一杯。
晓:朝梳一把白，夜泪千滴雨。可耻垂拱时，老作在家女。
题花树:都无看花意，偶到树边来。可怜枝上色，一一为愁开。
宿吉祥寺寄庐山隐者:风鸣云外钟，鹤宿千年松。相思杳不见，月出山重重。
边思:苏武节旄尽，李陵音信稀。梅当陇上发，人向陇头归。
夜半步次古城:茫茫死复生，惟有古时城。夜半无鸟雀，花枝当月明。
蒙泉:京路马骎骎，尘劳日向深。蒙泉聊息驾，可以洗君心。
南郊祠所上章摄事二首  其一:七里城南路，斋祠宿下房。远烟晨燎地，斜日夕牲场。
南郊祠所上章摄事二首  其二:上辛兹摄事，瑞祝本通天。自此春秋笔，还书大有年。
和人禁中作:钧曲来深殿，宫花出御沟。云天正如画，壁月在西楼。
太祖永昌陵:石马开陵道，阴虬结庙阿。飞云似不去，疑误大风歌。
太宗永熙陵  其一:白虎晨湍迥，青龙夕雾和。汉陵人易识，流水记岥岮。
太宗永熙陵  其二:故老今多丧，严祠日愈新。青青陵上杏，神护五株春。
真宗永定陵  其一:金石凝虚笋，旌旗落暗尘。唐尧遂不见，空有进羹人。
真宗永定陵  其二:洛水萦祠外，嵩云泊栋端。桥山何必问，只是葬衣冠。
咏水红:夏砌绿茎秀，秋檐红穗繁。终然体不媚，无乃对虞翻。
和延州经略庞龙图八咏 迎熏亭:飞宇棘南傃，以待风之熏。因君奉扬力，并慰塞下人。
和延州经略庞龙图八咏 供兵硙:硙湍方电激，曲屑已云霏。诚哉智者乐，力少功不赀。
和延州经略庞龙图八咏 延利渠:遵蒙本山下，渠激流且迅。无嫌万折劳，思回九里润。
和延州经略庞龙图八咏 柳湖:波平柳苒苒，湖与柳共色。攀条弄潺湲，坐送春晖昃。
和延州经略庞龙图八咏 飞盖园:千骑亟游赏，宾盖纷相随。不知是日欢，何如清夜时。
和延州经略庞龙图八咏 翠漪亭:凭栏玩文漪，日与赏心遇。汀筱陵砌繁，沙禽冒波翥。
和延州经略庞龙图八咏 禊堂:悠悠水周堂，堂上列禊宾。宾劝使君酬，无为负良辰。
和延州三咏 济胜桥:溪光倒彴影，彴影跨溪垠。非论权取意，聊订济涉仁。
和延州三咏 八览亭:亭轩入空碧，极眺烦虑开。汉树有葱蒨，陇云多徘徊。
和延州三咏 清润堂:水容静若鉴，天影倒虚明。勿使川风动，波生便不平。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 牡丹:压枝高下锦，攒蕊浅深霞。迭彩晞阳媚，鲜葩照露斜。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 澹红石榴:移植自西南，色浅无媚质。不竞灼灼花，而效离离实。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 蜀葵:红白相嗣繁，色纯香亦浅。相对庭户间，俗尚焉能免。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 萱草:修茎无附叶，繁萼攒庭首。每欲问诗人，定得忘忧否。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 芍药:有名见郑风，今赏异畴日。采花当采根，可能治民疾。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 竹:修修稍出类，辞卑不肯丛。有节天容直，无心道与空。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 菊:纤茎寒始密，秀叶晚逾滋。芳意君须识，羣葩摇落时。
潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 芭蕉:不枝惟叶茂，无干信中空。所以免摧折，为依君子风。
春望杂咏 归雁:刷羽梁王池，春至欲言归。牵我东南恨，随君西北飞。
春望杂咏 远树:如帷复如荠，历历映沧洲。故障千里目，剩作一重愁。
次韵罢相游故园:戟棨严门第，镮金倦带围。如公三事老，从古几人归。
修竹:北户静无尘，萧萧玩翠筠。此时刀笔手，惭愧杀青人。
濠上:庄生坐濠上，下玩戏鱼跃。鱼固不知人，人奚谓鱼乐。
闻蛙二首  其一:蛙声直可厌，聒耳横相干。怒气何关勇，私鸣不为官。
闻蛙二首  其二:膨脝枵怒腹，日夕沸溪干。羣响何容罢，时无牡鞠官。
古来吟:古来韦与杜，阀阅冠当年。今日城南问，惟余尺五天。
竹:新笋渐盈尺，新梢已铺瓦。燕雀忽相惊，深沈似隆夏。
九日:长爱鸭陂头，平波澹不流。相君时独泛，准拟五湖舟。
古意  其一:肆威矜逐逐，索党恣狺狺。盗跖真知道，余财欲污人。
古意  其二:青松独受命，停雪待阳春。一遇樵人斧，同成朴樕薪。
古意  其三:虎啸云岩下，风生林岭隅。须防威可假，慎勿逐城狐。
古意  其四:持鹬蚌谋壮，贪蝉鹊意深。渔人一拱手，弹者笑依林。
西斋新植萱草甚多作问答绝句二首 问:腻蘤金英扑，纤莛玉段抽。萱如解荣悴，争合自忘忧。
西斋新植萱草甚多作问答绝句二首 答:我有忘忧号，君为忧世人。欲忧忧底事，胡不暂怡神。
僧房白莲:水风披玉蘤，溪露泫瑶津。花意如师意，宗雷社里人。
重怀和靖林逋:高士非求死，天教陨少微。云疑隠居在，犹傍岭头归。
秋夕不寤:倦枕回尤数，东方不肯明。只将无睡耳，终夜着蛩声。
闰九月晦日登舟二首  其一:淮平舟未进，远绪怅依依。勿谓王孙怨，先如春草归。
闰九月晦日登舟二首  其二:二山皆在眼，未忍去淮津。三宿宁无恋，况非桑下人。
次韵和奉宁太尉相公见寄二首  其一:赉弼昔营野，代工天眷深。此时萧散乐，却似住岩阴。
次韵和奉宁太尉相公见寄二首  其二:儒藴披幽笈，仙图启秘关。嵩云为雨罢，来伴相君闲。
挑灯杖:处膏非自润，在寸敢矜长。试用蔀家暗，回为邻壁光。
书斋前柏八株森植翠茂:总总长柯上，离离翠实疏。休夸冒霜雪，仅得守门闾。
一百五日作  其一:雨罢飞花徧，缄愁对晚杯。客心将炀灶，同是一寒灰。
一百五日作  其二:客舍已萧寂，况逢龙忌辰。何烦申火禁，自有不黔人。
行客:游子何方客，征裾满素尘。疲骖不进道，还犬复迎人。
小渚:轻烟变渚色，寒浪啮堤痕。鸟去枝犹动，沙颓水暂浑。
十二月十八日会饮园夫献桃花二首  其一:今岁腊未破，明年春尚赊。天教催朔气，先作塞南花。
十二月十八日会饮园夫献桃花二首  其二:晚秀尚可惜，早开真谓奇。君看早开处，定是向南枝。
丛菊:烟开容蘤密，霜重放丛斜。插着星星畔，潜郎称晚花。
反舌:默默过桃园，穿条迭叶翻。夫君犹舌在，时晏便无言。
除夕:历尾无余日，更筹促曙躔。持愁剩残岁，将老入新年。
野渡:行路到溪穷，寒流自浼浼。客立平沙上，篙人舣船待。
木芙蓉盛开四解  其一:木末芙蓉语，当时不谓真。今来木末见，愁杀拟骚人。
木芙蓉盛开四解  其二:曲尘轻抱蕊，宫缬巧妆丛。青女由来妬，凭君浅作红。
木芙蓉盛开四解  其三:浩露津缃蘤，大风猎绛英。繁霜不可拒，慎勿爱空名。
木芙蓉盛开四解  其四:千绕青丛外，携觞只自留。晚花兼素发，同是一悲秋。
木芙蓉  其一:芙蓉本作树，花叶两相宜。慎勿迷莲子，分明立券辞。
木芙蓉  其二:一作淮南守，再逢霜艳新。花前今日酒，却是去年人。
夜分:此夕炎氛罢，浩然天意秋。桂华兼月上，槎影带星流。
观书:隠几穷千古，披经究万殊。扶疏曾答客，涉猎耻成儒。
读史  其一:顺谀要领绝，书罢付函封。隶子方求益，君非卖菜佣。
读史  其二:汉囊一需头，并荐五处士。由来角立名，独归徐孺子。
即事:我来春已晏，道樾半清阴。崖暗石蹲虎，林明花散金。
湖上二首  其一:秋水自然碧，秋花何意红。乾坤摇落恨，只是为西风。
湖上二首  其二:楼迥衔空雾，郊长占暝霏。戏鱼晴自掷，寒鸭夜还飞。
客舟:上溪不弛帐，下溪不打桨。上下各有趣，相遇风波上。
柳:濯濯萦春晚，依依带暝饶。楚宫皆饿死，无计学纤腰。
咏荼{艹縻}:来自蚕丛国，香传弱水神。析酲疑破鼻，并艳欲留春。
咏棠棣:潘赋幽芳在，周诗荣鄂传。佛轮千幅细，公带万钉圆。
春帖子词 皇帝阁十二首 其一:东郊迎气罢，暖信入严宸。暂遣星杓转，令知天下春。
春帖子词 皇帝阁十二首 其二:瑞福随春到，穰穰正似山。君王宽大诏，自此徧人间。
春帖子词 皇帝阁十二首 其三:縠管灰飞尽，金胥刻漏长。欢情与和气，并入万年觞。
春帖子词 皇帝阁十二首 其七:春风长乐地，春仗大明天。春酒皆千日，春枝即万年。
春帖子词 皇帝阁十二首 其八:阳和今日到，景物一时新。陛下南山寿，长迎千万春。
春帖子词 皇帝阁十二首 其九:天上春先徧，世间人未知。黄金装柳蕊，红密点花枝。
春帖子词 皇帝阁十二首 其一○:水暖蛟冰解，灰飞凤管和。阳春与皇泽，并付女夷歌。
春帖子词 皇后阁十首 其一:青郊迎淑气，华阙报芳辰。瑞木梢梢变，珍禽咔咔新。
春帖子词 皇后阁十首 其二:春前已岁换，岁后始春来。彩燕随宜帖，缯花斗巧开。
春帖子词 皇后阁十首 其六:嘉佑随年至，皇恩共气和。水痕冰处动，烟思柳前多。
春帖子词 皇后阁十首 其七:晓佩摇苍玉，晨旗亚翠斿。新年好春色，今日满皇州。
春帖子词 皇后阁十首 其八:暖碧浮天面，迟红上日华。宝幡双帖燕，彩树对缠花。
春帖子词 夫人阁十首 其一:雪罢云初暖，天和日便迟。玉楼新燕子，禖下记来时。
春帖子词 夫人阁十首 其二:春从何处生，先觉满瑶京。冰解鱼鳞散，云飞鹤态成。
春帖子词 夫人阁十首 其三:春天丽春旭，春酒献春杯。树待珊瑚斗，花须羯鼓催。
春帖子词 夫人阁十首 其六:春阙风光丽，春城歌吹喧。琼苏献春酒，金薄镂春旛。
春帖子词 夫人阁十首 其七:瑞历岁惟新，物华春可爱。雪尽林弄姿，冰销水生态。
舒雁:庄周悲杀雁，本为不能鸣。宁识山阴误，能鸣亦就烹。
游鱼:游鱼川上乐，映藻复依蒲。须防裁密网，莫独畏鹈鹕。
惊鸥:渔拽乱溪来，白鸥惊已屡。不应畏机心，却下沧波去。
题挽邓亭:邓守挽不住，眷予番久留。决非人所挽，胡不理归舟。
酒胡:谁刻优胡象，来为饮席珍。不因君屦指，几作独醒人。
观舞:蝶躞趁繁会，婆娑无定妍。心知吾地广，长袖得回旋。
晚夏西园二首  其一:道樾阴阴密，畦泉活活流。梨成津向润，瓜熟子相钩。
晚夏西园二首  其二:日晏坐中园，清襟注迥轩。轻飙逢叶动，小雨得荷喧。
过淝口二首  其一:淝水萦如带，淮山崒似云。此时闻鹤唳，无复畏官军。
过淝口二首  其二:氐丑矜凶甚，临流列万幢。由来不自项，何荷欲浮江。
赠雷简夫:豪英出名胄，偃蹇倦宦游。大言满千牍，高气横九州岛。
句  其二一:既多九穗谷，复有三秀芝。芝以保万寿，谷以庆东菑。
句  其一:我观招提境，古桧何苍奇。白蚁巢其根，青虬啮其枝。
书红帕:囊香着郎衣，经绡着郎手。此意不及绡，共郎永长久。
和遗绡女子:香来着吾怀，先想纤纤手。果遇赠香人，经年何恨久。
明智寺:重复青山里，双峰锁寺门。楼耸排云阁，松盘过路根。
句:是水为佳境，中城枕碧湖。楼台万室近，物象几州无。
谢伯恭篆屏蟾砚:古砚蟾蜍滴，文屏薤叶书。世间多倚伏，休叹橐中虚。
寄韶石长老求柏栽:森然桃李阴，当春皆手植。更求青青枝，要见岁寒色。
寄邓秀才求桃枝接头:自惭闲索居，岂贪颜色盛。爱渠真不言，可以通三径。
题栢岩禅师影堂:山中砖塔闭，松下影堂新。恨不生前识，今朝礼画身。
送人:河亭收酒器，语尽各西东。回首不相见，行车秋雨中。
春意二首 一:去日丁宁别，情知寒食归。缘逢好天气，教熨看花衣。
春意二首 二:谁是杏园主，一枝临古岐。从伤早春意，乞取欲开枝。
夜闻子规:子规啼不歇，到晓口应穿。况是不眠夜，声声在耳边。
四望驿松:当初北涧别，直至此庭中。何意闻鞞耳，听君枝上风。
江馆:水面细风生，菱歌慢慢声。客亭临小市，灯火夜妆明。
题江台驿:水北金台路，年年行客稀。近闻天子使，多取雁门归。
赠谪者:何罪过长沙，年年北望家。重封岭头信，一树海边花。
戏酬卢秘书:芸香阁里人，采摘御园春。取此和仙药，犹治老病身。
小松:小松初数尺，未有直生枝。闲即傍边立，看多长却迟。
秋夜:夜久叶露滴，秋虫入户飞。卧多骨髓冷，起覆旧绵衣。
水精:映水色不别，向月光还度。倾在荷叶中，有时看是露。
香印:闲坐烧印香，满户松柏气。火尽转分明，青苔碑上字。
秋灯:向壁暖悠悠，罗帏寒寂寂。斜照碧山图，松间一片石。
落叶:陈绿向参差，初红已重迭。中庭初扫地，绕树三两叶。
园果:雨中棃果病，每树无数个。小儿出入看，一半鸟啄破。
野菊:晚艳出荒篱，冷香着秋水。忆向山中见，伴蛩石壁里。
荒园:朝日满园霜，牛冲篱落坏。扫掠黄叶中，时时一窠薤。
南涧:野桂香满溪，石莎寒覆水。爱此南涧头，终日潺湲里。
晚蝶:粉翅嫩如水，绕砌乍依风。日高山露解，飞入菊花中。
田家:啾啾雀满树，霭霭东坡雨。田家夜无食，水中摘禾黍。
新嫁娘词三首 一:邻家人未识，床上坐堆堆。郎来傍门户，满口索钱财。
新嫁娘词三首 二:锦幛两边横，遮掩侍娘行。遣郎铺簟席，相并拜亲情。
新嫁娘词三首 三:三日入厨下，洗手作羹汤。未谙姑食性，先遣小姑尝。
故行宫:寥落古行宫，宫花寂寞红。白头宫女在，闲坐说玄宗。
酬从侄再看诗本:眼暗没功夫，慵来翦刻麤。自看花样古，称得少年无。
别自栽小树:去年今日栽，临去见花开。好住守空院，夜间人不来。
早发汾南:桥上车马发，桥南烟树开。青山斜不断，迢递故乡来。
怨妇:净扫黄金阶，飞霜皎如雪。下帘弹箜篌，不忍见秋月。
绿珠怨:从来上台榭，不敢倚阑干。零落知成血，高楼直下看。
古意:达晓寝衣冷，开帷霜露凝。风吹昨夜泪，一片枕前冰。
哭萧抡:何处哭故人，青门水如箭。当时水头别，从此不相见。
送从弟赴上都:车骑秦城远，囊装楚客贫。月明思远道，诗罢诉何人。
登相国寺阁:晴日登临好，春风各望家。垂杨夹城路，客思逐杨花。
酬浚上人采药见寄:玉英期共采，云岭独先过。应得灵芝也，诗情一倍多。
曲水寺枳实:枳实遶僧房，攀枝置药囊。洞庭山上橘，霜落也应黄。
酬问师:虚空无处所，髣髴似琉璃。诗境何人到，禅心又过诗。
殷秀才求诗:倾盖见芳姿，晴天琼树枝。连城犹隐石，唯有卞和知。
行营即事:万姓厌干戈，三边尚未和。将军夸宝剑，功在杀人多。
赠别二首 一:江浦程千里，离尊泪数行。无论吴与楚，俱是客他乡。
赠别二首 二:何处最悲辛，长亭临古津。往来舟檝路，前后别离人。
和韦使君秋夜见寄:露滴梧叶鸣，秋风桂花发。中有学仙侣，吹箫弄山月。
奉酬韦苏州使君:久作烟霞侣，蹔将簪组亲。还同褚伯玉，入馆忝州人。
和韦使君听江笛送陈侍御:离樽闻夜笛，寥亮入寒城。月落车马散，凄恻主人情。
状江南 孟夏:江南孟夏天，慈竹笋如编。蜃气为楼阁，蛙声作管弦。
状江南 仲秋:江南仲秋天，鱏鼻大如船。雷是樟亭浪，苔为界石钱。
状江南 仲春:江南仲春天，细雨色如烟。丝为武昌柳，布作石门泉。
状江南 孟冬:江南孟冬天，荻穗软如绵。绿绢芭蕉裂，黄金橘柚悬。
状江南 孟秋:江南孟秋天，稻花白如毡。素腕惭新藕，残妆妒晚莲。
状江南 仲冬:江南仲冬天，紫蔗节如鞭。海将盐作雪，山用火耕田。
贞元十一年知贡举挠阁不能定去留寄诗前主司:独坐贡闱里，愁多芳草生。仙翁昨日事，应见此时情。
状江南 季夏:江南季夏天，身热汗如泉。蚊蚋成雷泽，袈裟作水田。
状江南 仲夏:江南仲夏天，时雨下如川。卢橘垂金弹，甘蕉吐白莲。
状江南 季秋:江南季秋天，栗熟大如拳。枫叶红霞举，苍芦白浪川。
赠韦况:我有心中事，不与韦三说。秋夜洛阳城，明月照张八。
古词三首 一:素丝带金地，窗间掬飞尘。偷得凤凰钗，门前乞行人。
古词三首 二:新长青丝发，哑哑言语黠。随人敲铜镜，街头救明月。
古词三首 三:东家新长儿，与妾同时生。并长两心熟，到大相呼名。
古挽歌 二:送哭谁家车，灵旛紫带长。青童抱何物，明月与香囊。
古挽歌 三:可惜罗衣色，看舁入水泉。莫愁埏道暗，烧漆得千年。
古挽歌 四:阴风吹黄蒿，挽歌度秋水。车马却归城，孤坟月明里。
将赴东都上李相公:四海兵初偃，平津阁正开。谁知大炉下，还有不然灰。
丹阳作:暂入新丰市，犹闻旧酒香。抱琴沽一醉，尽日卧垂杨。
丹阳作:暂入新丰市，犹闻旧酒香。抱琴沽一醉，尽日卧垂杨。
雨中对后檐丛竹:含风摇砚水，带雨拂墙衣。乍似秋江上，渔家半掩扉。
句:孤高齐帝石，萧洒晋亭峰。境旷穷山外，城标涨海头。
寻人偶题:日昃不复午，落花难归树。人生能几何，莫厌相逢遇。
思妇:良人久不至，惟恨锦屏孤。顦顇衣宽日，空房问女巫。
铜雀妓:恨唱歌声咽，愁翻舞袖迟。西陵日欲暮，是妾断肠时。
毘陵留别:别离非一处，此处最伤情。白发将春草，相随日日生。
题竹林寺:岁月人间促，烟霞此地多。殷勤竹林寺，能得几回过。
答陆[澧]:松叶堪为酒，春来酿几多。不辞山路远，踏雪也相过。
杨子津送人:今朝杨子津，忽见五溪人。老病无余事，丹砂乞五斤。
山中谒皇甫曾:寻源路已尽，笑入白云间。不解乘轺客，那知有此山。
句:爱彼云外人，求取磵底泉。风吹芭蕉拆，鸟啄梧桐落。
寒食下第:柳挂九衢丝，花飘万家雪。如何憔悴人，对此芳菲节。
途中即事:南征复北还，扰扰百年间。自笑红尘里，生涯不暂闲。
春日偶作:纵横桃李枝，淡荡春风吹。美人歌白苎，万恨在蛾眉。
夏夜作:夜久喧暂息，池台惟月明。无因驻清景，日出事还生。
左掖梨花:巧笑解迎人，晴雪香堪惜。随风蝶影翻，误点朝衣赤。
同陈六侍御寒食游禅定藏山上人院:年少轻行乐，东城南陌头。与君寂寞意，共作草堂游。
自君之出矣:自君之出矣，蛾眉不复扫。宝鉴委埃尘，玉容为谁好。
画笥有二粉头各题一绝  其一:裕陵临御始，像祭武襄公。郜六何为者，图形一禁中。
画笥有二粉头各题一绝  其二:高帝开江左，如天有太阳。迎归皇太后，放出小流娘。
应真二首  其一:五百逋逃士，刘郎不放心。教醒阿罗汉，飞空无处寻。
应真二首  其二:支解雠人毒，香涂施主恩。对天剖肠胃，倒海洗亲冤。
杂咏五言八首  其一:梦中求荐寝，此事有还无。幸得东安女，为王洗厚诬。
杂咏五言八首  其二:魏帝恩虽重，川灵礼自防。不曾簪美珥，安有献明珰。
杂咏五言八首  其三:燕燕鶑鶑喻，工于状妇容。不如洛神赋，比拟作惊鸿。
杂咏五言八首  其四:园令词章妙，君王悔悟深。能回九重眷，只卖百斤金。
杂咏五言八首  其五:断弦难续矣，读者尚悲辛。不似穷冯衍，甘为薄幸人。
杂咏五言八首  其六:难寻楚三户，不记汉千门。独有灵光殿，长因一赋存。
杂咏五言八首  其七:有剑弹驩铗，无金筑隗台。孝王虽贵介，犹解客邹枚。
杂咏五言八首  其八:埋向西陵里，千年不复晨。未知台上妓，歌舞乐何人。
两曜二首  其一:朝朝出阳谷，夜夜入虞渊。且看乌轮转，休论蚁磨旋。
两曜二首  其二:不甘蟇蚀月，泣献磔蟇诗。却效玉川子，仍曾是退之。
风雪二首  其一:大块号万窍，强名之曰风。楚人无意义，乱说有雌雄。
风雪二首  其二:持帚通樵径，搘筇过藓桥。不知及门者，若个肯埋腰。
放言五首  其一:丹剂干铅汞，红尘扫粃糠。只消一只鹤，安用万头羊。
放言五首  其二:恋阙子牟远，还乡贺监狂。老人忘节序，有菊即重阳。
放言五首  其三:镜悲鸾独舞，射感雉双飞。早认色空是，晚知婚宦非。
放言五首  其四:万里先行脚，三家晚闭关。曾求诗入海，亦作史藏山。
放言五首  其五:有酒聊排闷，无书可订顽。君看鸾铩羽，不若早知还。
字说一首:半山字说行，精义极贯穿。世好鸦蚓书，谁识虫鱼篆。
五言一首:馿多为令仆，蚁亦拜侯王。恰则封万户，俄然梦一场。
杂咏五言五首  其一:传呼尤赫赫，变灭忽休休。鸿笔铭勋绩，蝉冠敛髑髅。
杂咏五言五首  其二:奴视中人少，庭机左戚难。高爹嗔李白，新莽吊师丹。
杂咏五言五首  其三:亲朋存者少，岁月去如驰。不记桃三窃，犹疑黍一炊。
杂咏五言五首  其四:干鹊噪送喜，训狐鸣主灾。龙随黄帝去，麟为素王来。
杂咏五言五首  其五:敝庐吾亦爱，陋巷人不堪。痴儿蜗带屋，老子茧名庵。
梅开五言一首:陶翁书甲子，楚客纪庚寅。村叟无台历，梅开认小春。
记方尊师事一首:坱圠司元化，回环列众真。有称金阙令，无记玉楼人。
霜菊:霜菊尤宜晚，纔开一两葩。不随蒲柳变，索性待梅花。
苏柑:橘里争棋叟，壶中卖药公。苏柑肥似瓠，盛不得樗翁。
小劳:性不耐闲懒，小劳方小佳。锯沉成薄片，末麝入新芽。
病起:不求玉杵杵，不要水银银。但祝未来世，长为无病人。
雀:恰见趋燕市，俄闻集兔园。雕笼驯养者，谁到翟公门。
柬春谷工部:假使富埒国，何如贫在家。尚存侬汉札，宁夺我齐瓜。
七窍凿:自从七窍凿，无复六根全。鲸死彗星出，蟇枯月魄圆。
迁客党碑:人无公议论，天有真是非。佛肯护迁客，雷能碎党碑。
奎宿奏事:过客危于惠，移儋远似琼。末年蘂珠殿，奏事独奎星。
饮者:大醉害心风，小醉卧咽呕。世有大先生，一饮石五斗。
天夺:曩造河沙业，今灾梦幻身。不知岩下电，天夺与何人。
闻东轩讣  其一:君给相如札，吾方长道山。燕犹栖旧垒，驹已养天闲。
闻东轩讣  其二:位逼将求说，书来欲铸颜。柰何化鹤去，不见珥貂还。
颠危:老梢虑航危，隆栋忧厦颠。危欠维楫尔，颠将覆压焉。
节惠:醉似东皋子，愚于北谷公。何当节一惠，单谥作愚翁。
化蝶:鹤肯从坡老，鸠能感醉翁。老夫曾化蝶，飞入百花中。
飞将:沙漠有烽起，上林无鴈来。可怜汉飞将，虚筑望乡台。
商翁:初隠灵芝处，终逃小橘中。谁言秦法密，网不得商翁。
乐天:众评白傅谥，谁得乐天心。小太宗英主，临朝谥醉吟。
偈:远希大慧无，近笑孤峯絮。多少初地人，争问末后句。
源里:一洞沾秦俗，疑非太古民。尽将源里事，报与世间人。
中说:先业归犹在，遗经读未终。岂无门弟子，私谥作文中。
求凤曲:古有轻生士，今无起死医。可怜茂陵渴，犹画远山眉。
刺客:不了一毫事，空捐七尺躯。陶惜其人没，雄纔以盗书。
岁除即事十首  其一:听得先生去，抛书喜欲颠。吾闻渥洼种，堕地不须鞭。
岁除即事十首  其二:门外呵寒客，鹑衣百结悬。藏瓶犹可扑，莫费水衡钱。
岁除即事十首  其三:甚惜光阴去，其如耄老何。丁宁小儿女，不必看乡傩。
岁除即事十首  其四:岁晚佣耕者，人人诉涝干。吾宁减私量，汝莫待租瘢。
岁除即事十首  其五:卖菜犹求益，栽桃不厌多。小园两三树，冷淡柰春何。
岁除即事十首  其六:想见朱衣吏，催排玉笋班。老臣绝朝谒，北望祝南山。
岁除即事十首  其七:细切如丝菜，添斟献颂椒。未曾守除夜，早已问元宵。
岁除即事十首  其八:闻说醉乡里，家家设酒垆。有刘伶肯饮，无李白谁沽。
岁除即事十首  其九:草市芳菲节，柴门寂寞滨。桃符聊塞白，免谤作诗人。
岁除即事十首  其一○:瘦骨春衫薄，华颠彩胜垂。菱花应窃笑，妆束不相宜。
锦孙:胎发落居后，屠苏饮最先。眉间八十字，愿汝过翁年。
葵女:早惠能言者，前生结习余。吾闻伏生女，口授古尚书。
短章二首  其一:少日喜累句，暮年多短章。假令重盛壮，展拓不能长。
短章二首  其二:衰残齿易宿，陈腐意难新。安知痴老子，非复旧词臣。
画赞:虽则丹青妙，其如齿发衰。远孙元未识，认作古钟馗。
时事:问讯班春守，牢辞馈岁人。翁年十分老，时事一番新。
二吕:韩吕真乔木，蟠根与国同。伯泰太史氏，子约大愚公。
范雎魏齐:士固不可辱，人殊未易知。元来座上客，不及箦中尸。
瓜李:蝇及瓜勿啖，螬食李何妨。苦淡谁知味，甘鲜或腐肠。
盘龙栾大:豪杰争鹅炙，神仙食马肝。岂知有薇蕨，布满首阳山。
诸侯客:犬吠鸡鸣者，皆为席上珍。如何弹铗客，亦有窃弓人。
岁除前一日:暮年心胆怯，临履极兢兢。已被梅花恼，时为爆竹惊。
梅妃:箫能妻弄玉，琴可挑文君。吹彻宁哥笛，梅妃未必闻。
广列女四首  其二:不肯一钱分，贤哉父诲言。奈何伯喈女，有媿卓王孙。
广列女四首  其三:空有难深作，殊无贞烈姿。试评阿娇赋，有愧孝娥碑。
广列女四首  其四:骨永埋胡地，魂终恋汉廷。谁令妃远嫁，千载冢犹青。
录姜伯约遗言:事或难遥度，人殊未易知。谁云卧龙死，复有一姜维。
左史倚相:善谑非为谑，微言可解纷。祈招忘出处，也道读三坟。
广游女  其一:男女不亲授，宁亲笔父书。如何出腹子，两个是胡雏。
广游女  其二:昔有吹笙侣，骖鸾上玉宸。奈何无欲地，着得有情人。
广游女  其三:振笛深宫侧，夫人若罔知。可怜东邻女，三载隔墙窥。
春词:人竞迎新岁，侬方饯旧年。雏鶑又百啭，高柳忽三眠。
寄彭勿庵:一片巴江月，移辉到庾梅。孤山春事早，疎影望东回。
迎月:尊酒贪迎月，人生醉后嘉。夜来窗不掩，吹落一瓶花。
题西窗食芹稿:曾味西窗稿，经年齿颊清。细评何物似，碧涧一杯羹。
一念:一念无尘杂，三更有梦回。同他石桥老，过水探寒梅。
一榻:一榻世缘轻，毋将事物萦。昔人言岂误，慧自静中生。
同清兄看猿:藜杖同僧扣，譍门野叟闲。放他猿摘果，莫把白云关。
薄暮:寂寥谁作侣，耿耿一寒釭。薄暮西风急，呼童掩却窗。
冷泉凭栏:此山泉石胜，还思日日登。那知三生前，不是住山僧。
所适:钓鳌东海头，经春醉一舟。西溪拗罾人，小鲜终日求。
雪后:青山当户牖，雪后非吾有。为问谢家池，绿波还在否。
古意:莫结荡子心，恩情信难保。杨花纵可变，奈是浮萍草。
炉寒无灰:地炉寒无灰，相对空四壁。岂无可热者，此事不惯炙。
三台山:山木锁冥迷，山前无路歧。无端流菜叶，刚被世人知。
古乐府  其一:长安花如锦，不堪制郎衣。拾得并州剪，剪花花忽飞。
古乐府  其二:清溪彩鸳鸯，野性不可驯。君心空爱渠，渠无爱君心。
古乐府  其三:莫嫌秋后扇，明年还六月。凄凉暂离别，恩情难断绝。
咏史二十二首  其一:圣德光天下，岁功成闰余。百篇推帝典，一半是农书。
咏史二十二首  其二:遯迹陶渔久，论功纳麓多。已传精一语，更作勅天歌。
咏史二十二首  其三:地已还三壤，彝方次九畴。基图天与子，典则我贻谋。
咏史二十二首  其四:罪己桑林六，仁心祝网三。只应宽代虐，何事德怀惭。
咏史二十二首  其五:大邑周新造，曾孙武始王。伯夷方马谏，尚父已鹰扬。
咏史二十二首  其六:万世家为国，长城山作围。试凭骊岫望，秦鹿几年肥。
咏史二十二首  其七:真主乘昌运，假王恢隽功。如何亡頼子，失笑未央宫。
咏史二十二首  其八:意豁高皇似，雄才大敌摧。万方瞻日角，列宿粲云台。
咏史二十二首  其九:横槊真名将，燃萁亦忍人。大君时有命，雅意俗还淳。
咏史二十二首  其一○:犬噬忧方重，羊车意转深。可怜司马国，又属问蟆人。
咏史二十二首  其一一:马浮虽是谶，牛继亦殊闻。昔者车书共，天乎南北分。
咏史二十二首  其一二:已拓三秦地，宁无几月留。登城聊北望，老泪不胜流。
咏史二十二首  其一三:戡难功何补，欺孤计已深。尽饶摧导玉，那解贱黄金。
咏史二十二首  其一四:玉陛尊梁帝，金园号羣公。闻经同泰寺，索蜜凈居宫。
咏史二十二首  其一五:清凈方贻笑，庄严更舍身。基图虽肇始，识趣只庸人。
咏史二十二首  其一六:猛上临光殿，生擒归命侯。师心无学术，与子失贻谋。
咏史二十二首  其一七:唐室恢新造，秦王有大功。一人居北极，太子在东宫。
咏史二十二首  其一八:未必黄明在，终令丑口亡。难教疎网漏，不直败毡藏。
咏史二十二首  其一九:刺心真有志，批颊更何为。试问唐新主，何如亚子时。
咏史二十二首  其二○:尊以父皇帝，赂之十六州。终无噉饭所，谁不石郎羞。
咏史二十二首  其二一:不假契丹力，踢翻麦饭盂。试看龙衮畔，还有雀儿无。
咏史二十二首  其二二:坤舆聊底定，鼎祚又更新。五代无真主，世宗差可人。
寒夜寄友:月色窥人冷，梅花何处香。遥思栖隠客，高啸白云乡。
木芙蓉:芙蓉艳金谷，秋色锦机中。霜树不知丑，叶与花争红。
宫女词:妍丑三千众，恩情一例轻。妾身虽寂寞，天下却升平。
剑言:朝润郅支膏，暮泽楼兰血。何如沉土中，蚀为无用铁。
乐府  其一:妾心如镜面，一规秋水清。郎心如镜背，磨杀不分明。
乐府  其二:小窗寒烛夜，结纽缀郎襟。不结寻常纽，结郎长远心。
乐府  其三:郎身如纸鸢，断线随风去。愿得上林枝，为妾萦留住。
布袋赞:逢人乞一文，袋里敌国富。不是下生迟，嫌佛不肯做。
达磨赞:西来十万里，北渡一茎芦。刚道来传法，还曾传得无。
辞世颂:南山末后句，未举先分付。生也何曾生，死也何曾死。
江上:江头云阁雨，柳色与春深。船发春风阻，谁知客子心。
采莲曲  其五:女伴歌采莲，清声度流水。无意惊鸳鸯，鸳鸯自飞起。
蛬:一蛬何唧唧，吟落儿童心。只在竹篱外，篝灯无处寻。
栽松道者像:手便筇杖冷，脚厌芒鞋紧。两袖吹松风，东冈复西岭。
吴歌:鴈影江潭底，秋声浦溆间。吴儿歌一曲，月子几回弯。
草虫便面:蝶舞蜂歌倦，蜻蜓看未休。谁知织妇意，方夏已思秋。
意行桥:我行且奚适，兴尽忽自返。倒影射清漪，回光在桥板。
尘外:尘飞不到处，山色入芒屦。乘兴一长吟，回头已忘句。
鸿:鸿飞九天上，人在平地望。尘土与青云，其间能几丈。
听雪:瓦沟初瑟瑟，隠几坐虚白。良久却无声，门前深几尺。
东菑:东菑足时雨，离离半青黄。田家不待获，小摘炊新香。
画舫:画舫茭中出，青山树上斜。浪醒孤客酒，尘盖万人家。
柳:临水送将归，春风折赠时。而今三丈树，元是手中枝。
鸥:采鱼秋江上，鸥鸟来相随。荡桨忽惊起，云天碧四垂。
闲观:闲观造化余，静极悦自性。胡蝶忽飞来，吾心已无竞。
幽寻:幽寻兴不浅，归路故迟迟。猿断空山答，人行片月随。
冷泉亭:白猿弄清泚，秋入山骨冷。老僧怯凭栏，忽失袈裟影。
演雅十章  其一:麒麟感世出，凤凰览德至。人苟常见之，应不指为瑞。
演雅十章  其二:櫩蛛巧经网，林鸠拙营巢。孰知拙反胜，网坏巢独牢。
演雅十章  其三:雀食野人田，燕栖公子堂。野情饥亦乐，依人难久长。
演雅十章  其四:猩猩陨机穽，鹦鹉鏁金笼。言笑适为累，缄嘿斯保躬。
演雅十章  其五:蚕饱办丝课，蜂忙供蜜工。役役为人劳，衣食还自空。
演雅十章  其六:鹊鸣人共怜，乌鸣人共嫉。祇因声妍媸，何心报凶吉。
演雅十章  其七:江鳞行比目，沙鸳睡交颈。不知山兔寒，清夜顾蟾影。
演雅十章  其八:饥鹰健搏兔，馋鹭勤捕鱼。各为口腹累，不闻有驺虞。
演雅十章  其九:犬眠苍玉地，猫卧香绮丛。倘无鼠与盗，猫犬命亦穷。
演雅十章  其一○:墨鱼黑覆形，火萤明照身。拙于用显晦，踪迹徒自陈。
寓兴十首  其一:孤灯照长夜，膏尽灯影灭。划见窗户间，鲜鲜有明月。
寓兴十首  其二:日夜江水流，不海水不止。孰谓流去者，不是海中水。
寓兴十首  其三:东日照瓦霜，西向界余白。莫言日不到，日光来未及。
寓兴十首  其四:迟月上深夜，新蟾不终夕。何如月圆时，通宵照无极。
寓兴十首  其五:种鞠一百丛，九月开盈枝。莫言无好花，好花开较迟。
寓兴十首  其六:庭前无繁植，疎竹附梅坡。虽然无巨荫，明月飞来多。
寓兴十首  其七:草虫设细网，小穽不可见。日日朝露中，群白草间现。
寓兴十首  其八:高风吹秋霜，庭前百草死。谁知草有根，昨夜东风起。
寓兴十首  其九:夏月灌鞠根，见花在秋日。先时不施工，临花已何及。
寓兴十首  其一○:十年插柳枝，今与高树齐。垂条绿春风，上有流鶑啼。
梅花十咏 梅梢:根清条不肥，影落明月地。凄凄欲寒时，胚腪已生意。
梅花十咏 蓓蕾:历历衔冰霜，缀作珠的皪。香色俱浑然，花中之太极。
梅花十咏 欲开:凝成姑射姿，幽洁世所独。春近迫芳心，羞涩破唇玉。
梅花十咏 半开:五出稍敷露，不受尘目爱。鲜鲜着精神，独于此时最。
梅花十咏 全开:昨夜东风多，花神莫之御。玉立对幽人，十分尽情吐。
梅花十咏 欲谢:垂垂雪中枝，暗里度香远。忽动调羹机，黏枝花力软。
梅花十咏 半谢:旋随琼霙飞，绕我茆屋角。结子意渐浓，岂为羌管落。
梅花十咏 全谢:冰花不留丁，收香尽藏白。一朝作陈人，逊与桃李出。
梅花十咏 小实:青青长朱裳，小摘脆不堕。勿欺如豆微，中怀仁已大。
梅花十咏 大实:圆碧日益肥，磊落压枝重。虽然苦味酸，酸中藏大用。
梅花坡:休问桃源路，寻梅蹔往还。梅花有知己，何必定湖山。
山中:白日看云坐，清秋对雨眠。眉头无一事，笔下有千年。
渔家:渔家临水住，春尽无花开。年年谢流水，流得好花来。
别长安:暂来还复去，梦里到长安。可惜终南色，临行子细看。
和景仁题崇福宫  其一:历历山头雪，冷冷松下风。樽中亦有酒，恨不与君同。
和景仁题崇福宫  其二:不独山头白，人头亦垂素。积雪有时消，青山色如故。
花庵二首  其一:谁谓花庵小，纔容三两人。君看宾席上，经月有凝尘。
花庵二首  其二:谁谓花庵陋，徒为见者嗤。此中胜广厦，人自不能知。
石阁春望:极目千里外，川原绣画新。方知平地上，见不尽青春。
游喷玉潭  其一:惊风动地起，游客望山行。若待佳辰去，应无好事名。
游喷玉潭  其二:万木吼穹谷，驽骀屹不前。犹胜望尘客，伫立九衢边。
迭石溪  其一:道傍行采药，石底卧题名。野老相迎拜，溪童乍见惊。
迭石溪  其二:山鸟劝人饮，山蝉笑我狂。归时兴未尽，不得看斜阳。
景仁思归雨未克行以诗留之:嘉客念归程，泥深未可行。今朝阴又重，春雨亦多情。
送景仁至丁正臣园寄主人:客到暂开扃，春芜生满庭。主人殊不顾，修竹为谁青。
贻夸者:我乐非君乐，君忧非我忧。蓬蒿与溟渤，终老不同游。
春游:人物竞纷华，骊驹逐钿车。此时松与柏，不及道傍花。
早春寄景仁  其一:辛夷花烂开，故人殊未来。愁看柳渐绿，忍更折残梅。
早春寄景仁  其二:迭石溪上春，茅茨卜筑新。前言如不践，山蝉又笑人。
瞑目:瞑目思千古，飘然一烘尘。山川宛如旧，多少未来人。
独乐园二首  其一:独乐园中客，朝朝常闭门。端居无一事，今日又黄昏。
独乐园二首  其二:客到暂冠带，客归还上关。朱门客如市，岂得似林间。
放鹦鹉二首  其一:野性思归久，笼樊今始开。虽知主恩厚，何日肯重来。
放鹦鹉二首  其二:虽道长安乐，争如在陇头。林间祝圣主，万歳复千秋。
初夏独游南园二首  其一:取醉非无酒，忘忧亦有花。暂来疑是客，归去不成家。
初夏独游南园二首  其二:桃李都无日，梧桐半死身。那堪衰病意，更作独游人。
送伯淳监汝州酒:惟知负米乐，不觉抱关卑。出处两得意，是非皆自知。
和尧夫先生相招游夏圃:野迥秋光满，径微朝露寒。登高与行远，余力尚桓桓。
双竹:但有岁寒心，两三竿也足。虬腾双角直，鲸喷两须长。
扬州:金山一拳石，出髻如溟涨。天外辨两潮，江南分列嶂。
宝峰亭:舟航日上下，车马不少闲。近邑凑商贾，远峰自云烟。
会景堂:金城环雉堞，云屋瞰阛阓。双林耸江右，九陇觇天外。
洋州三十景 冰池:东西横塘里，积迭昆岭玉。潜鳞知几何，还待春风触。
洋州三十景 书轩:朱门谢俗客，幽斋叙友人。澄澜鉴止水，高节看丛筠。
洋州三十景 披锦亭:春归阆风家，功入天匠手。能将五色云，点缀当户牖。
洋州三十景 横湖:三冬修竹色，六月芙蕖风。轩窗复起处，尽入菱花中。
洋州三十景 湖桥:千峰起华阳，一水连天汉。初月正沉钩，隐然飞两岸。
洋州三十景 望云楼:云山日在眼，飞观复看云。愿似崇朝雨，飘扬静世氛。
洋州三十景 待站台:台高上霄汉，人远绝嚣纷。秋中午夜静，万里无纤云。
洋州三十景 二乐榭:琴跻积翠外，絺结穹隆间。轩槛最佳处，四顾惟江山。
洋州三十景 灙泉亭:泉声日琮琤，泉水深浩渺。可爱主人心，亭中狎鸥鸟。
洋州三十景 吏隐亭:心休忘物我，道胜一轩静。隐几度朝晡，可嗟人畏影。
洋州三十景 霜筠亭:亭出竹更密，林幽人不知。能教三伏景，变作九秋时。
洋州三十景 无言亭:物来言有应，事去言自忘。翛然一榻上，聊可傲羲皇。
洋州三十景 霜香亭:叶上花露泣，轩前红日长。游风复为谁，时送席间香。
洋州三十景 涵虚亭:危栏试睡听，空翠如何把。悄悄忧世心，临风一倾泻。
洋州三十景 过溪亭:溪桥入庭下，杖履可忘忧。谁识钓璜翁，有时抛直钩。
洋州三十景 禊亭:流水弯还来，羽觞酬酢竞。应有兰亭篇，邦人起歌咏。
洋州三十景 菡萏亭:夏绿分照水，秋香仍满地。吴宫谁教战，一一尽妖媚。
洋州三十景 野人庐:深深惟使君，草草学田舍。持此归与心，随时自潇洒。
洋州三十景 此君庵:结庵已忘情，植竹更端操。迢遥月上床，习静谁能造。
洋州三十景 金橙径:远分穰下美，移植使君园。何人为修贡，佳味上雕盘。
洋州三十景 荼蘼洞:天香分外清，玉色无奈白。谁向瑶池游，依稀太真宅。
洋州三十景 南园:城上望南园，园深知几许。啼鸟闻间关，游人不知处。
洋州三十景 竹坞:幽溪入疏篁，翠色连远坞。清夜天风来，不隔鸾凤语。
洋州三十景 荻浦:凝霜压寒芦，白月铺凈练。谁起落梅声，愁人泪如霰。
洋州三十景 蓼屿:盈枝红欲滴，照水色更好。朝暮几回新，何用催秋老。
洋州三十景 寒芦港:蒹葭何纷披，湖水还诘曲。谁言江渚间，亦有双鹭宿。
洋州三十景 天汉台:台外遶佳山，台中垂暇日。龊龊绛守居，徒劳夸绍述。
洋州三十景 溪花亭:湖源深可酾，溪水清能照。坐见落花来，不知春色老。
洋州三十景 篔筜谷:晖晖蓝田山，山下多绿玉。安得结茅茨，林间许容足。
句  其二:唐蒙谕巴蜀，通道至卭僰。列郡徼西南，夷居半岩壁。
赠小苏:昔日闻苏小，今朝见小苏。未知苏小貌，得似小苏无。
句:空遗费仙迹，不见庾公游。草木皆新色，江山余故愁。
归四明:海色连四明，仙舟去容易。天籍岂辄问，不是卑朝士。
上巳日:海内中和日，云间上巳辰。笙歌九天半，花木十洲春。
句  其二:寒日边声断，春风塞草长。传闻汉都护，归奉万年觞。
辞众:本是无家客，那堪任便游。顺风加橹棹，船子下扬州。
偈七首  其二:团团离海峤，渐渐出云衢。此夜一轮满，清光何处无。
偈七首  其三:要去不得去，要住不得住。打破大散关，脱却娘生袴。
句:掣电引狂雷，昼天忽成暮。万里泻银河，四檐垂瀑布。
补和王深甫颍川西湖四篇 甘棠湖:为湖始何人，人贤物亦久。所以甘棠名，百年犹不朽。
补和王深甫颍川西湖四篇 宜远桥:溪流去无穷，路远更难尽。信步到桥边，望中千里近。
补和王深甫颍川西湖四篇 竹间亭:青青林间竹，有亭才袤丈。林深隔嚣尘，人间见真尚。
补和王深甫颍川西湖四篇 明月舫:明月照寒宵，湖水白如昼。纵览泊中流，清光应可就。
绝句:霜风欺断柳，星月爱平芜。船暖知村近，钟寒想寺孤。
火田郑次山贫士也家有燕坐之处五为赋之 寓意轩:山水可吾情，对酒不必醉。及其不以酒，何由得翁意。
火田郑次山贫士也家有燕坐之处五为赋之 观省斋:一息万里驰，白日天无光。归来固吾圉，宇泰生吉祥。
火田郑次山贫士也家有燕坐之处五为赋之 槁木寮:夜半一阳动，万木总皆春。当观向荣意，从此识吾仁。
火田郑次山贫士也家有燕坐之处五为赋之 岁寒谷:中独抱孤清，外示聊以朴。不结桃李交，风味良不恶。
火田郑次山贫士也家有燕坐之处五为赋之 隠窝:筑室在涧阿，种木清成阴。中有圣人书，可以乐吾心。
新居六咏 竹林隠居:无才济苍生，竹林远栖遁。中有圣人书，饭蔬自无闷。
新居六咏 花堤:筑堤环碧沼，种花仍满堤。幽人日往来，非关桃李蹊。
新居六咏 半月池:池东如月弦，池西如月弓。池北千丈屏，倒影碧波中。
新居六咏 曲水:清沟知几曲，花落流红锦。何须浮羽觞，自可供杯饮。
新居六咏 克斋:燕坐焚清香，日永袅烟篆。妙处良独知，功收物欲战。
新居六咏 梅窗:绿阴初散地，今有入檐枝。开窗对潇洒，岁寒惟独知。
寄题俞伯南所居 希贤:毋为陵学山，当为川学海。尹重贵自任，颜乐誓不改。
寄题俞伯南所居 野处:岩筑无外求，莘耕有余乐。既为尧舜民，自抱羲农朴。
寄题俞伯南所居 毅斋:器重或可胜，道远畴能至。勉效既竭回，羞称愿息赐。
玉山朱文龙有遗经林野二处赵昌甫程德夫皆有诗朱求予同作 遗经:汉人一经训，籯金云不如。君家遗经意，不与汉人俱。
玉山朱文龙有遗经林野二处赵昌甫程德夫皆有诗朱求予同作 林野:有人抱幽真，偏适林野趣。要之等喧寂，乃是安心处。
晚步清晖不见主人题竹间:饱食无余事，逍遥散步行。清晖人不见，鸥鹭自相迎。
柴门春昼:深巷寂无人，鸟声花坞春。荜门长日掩，天地一闲身。
隆州:三山高峭拔，鼎峙各争雄。秀气钟英物，衣冠盛蜀中。
句  其五八:今古凭诗了，乾坤頼酒浇。忙犹输使砚，懒尚事持茶。
石花洞:我试问阳和，洞间谁是主。尽日立东风，百花无一语。
茉莉花  其一:风韵传天竺，随经入汉京。香飘山麝馥，露染雪衣轻。
同潘德久作明妃作  其一:明妃未嫁时，满宫妬蛾眉。一朝辞玉陛，人人泪双垂。
同潘德久作明妃作  其二:年年心随雁，日日穹庐中。遥见沙上月，忽忆建章宫。
同潘德久作明妃作  其三:身同汉使来，不同汉使归。虽为胡中妇，只着汉家衣。
古乐府  其一:裁衣赠所欢，曲领再三安。欢出无人试，闺中自着看。
古乐府  其二:甚欲逐郎行，畏人笑无媒。日日东风起，西家桃李开。
古乐府  其三:令我歌一曲，曲终郎见留。万一不当意，翻作平生羞。
与和甫时甫分题画卷夔得剡溪图:枯槎啅干鹊，交臂失夫君。柰此一尊酒，凭高空水云。
东堂联句:金风凉夜深，吹我萧萧发。起折丹桂枝，惊落花上月。
嘉泰壬戌上元日访全老于浄林广福院观沈传师碑隆茂宗画赠诗二首  其一:深衣跨羸骖，杳杳春山路。入寺君未知，闲看移桂树。
嘉泰壬戌上元日访全老于浄林广福院观沈传师碑隆茂宗画赠诗二首  其二:沈碑含秀润，隆画出神奇。道人那得此，老子乃躭之。
春怀:向晚一鸠鸣，道人春睡足。无处写幽怀，巡檐数修竹。
七月二十三日题李亨之墨梅:夏热秋逾甚，寒梅暑亦开。无尘管城子，幻出雪枝来。
记梦三首  其一:云袖危相复，霜钟韵政迟。忽然数声急，却是住撞时。
记梦三首  其二:水动花梢动，花摇水影摇。不知各无意，为复两相招。
记梦三首  其三:雾外知何寺，钟声只隔山。望来无里许，还在九霄间。
读汉书二首  其一:猿臂生何晚，雕虫死较迟。晚生妨底事，迟死独堪悲。
读汉书二首  其二:乃祖宽仍豁，曾孙察作明。不将囊底智，分减及元成。
二月十一日夜梦作东都蚤春绝句:道是春来早，如何未见春。小桃三四点，偏报有情人。
自嘲白须三首  其一:强惜数茎须，惟愁白却渠。朝来都白尽，愁惜两何如。
自嘲白须三首  其二:客传涅须法，老子付一笑。借令白再玄，能令年再少。
自嘲白须三首  其三:涅髭只诳客，那可诳妻儿。诳得妻儿着，还能诳面皮。
舟中夜坐:与月隔一簟，去天争半篷。若无篷与簟，身在大虚中。
寄题朱元晦武夷精舍十二咏 精舍:忆我南溪北，千岩万壑亭。妬渠紫阳叟，诧杀一峰青。
寄题朱元晦武夷精舍十二咏 仁智堂:学子可怜生，远来参老子。仁智若为谈，指似秋山水。
寄题朱元晦武夷精舍十二咏 隠求堂:梦里长逢孟，羹中亦见颜。痴儿入吾室，真作采薇看。
寄题朱元晦武夷精舍十二咏 止宿寮:一老说谈话，诸君未要眠。开窗放山月，把酒奏溪泉。
寄题朱元晦武夷精舍十二咏 石门坞:乱石堆成玉，双峰便是门。莫将尘底脚，踏涴坞中云。
寄题朱元晦武夷精舍十二咏 观善斋:观棋不作秋，观斲不作石。要知丽泽功，祇个是消息。
寄题朱元晦武夷精舍十二咏 寒栖馆:炼玉云粘杵，朝真露湿衣。一声半夜鹤，月里羽人归。
寄题朱元晦武夷精舍十二咏 晚对亭:大隠翠屏孤，何许最正面。日落未落时，亭上来相见。
寄题朱元晦武夷精舍十二咏 铁笛亭:谁将点漆金，铸作孤竹笛。林外吹一声，震落千峰石。
寄题朱元晦武夷精舍十二咏 钓矶:月夜乘醉来，垂竿曲溪曲。水清无寸鳞，钓得半轮玉。
寄题朱元晦武夷精舍十二咏 茶灶:茶灶本笠泽，飞来摘茶国。堕在武夷山，溪心化为石。
寄题朱元晦武夷精舍十二咏 渔艇:精舍何曾远，祗在九曲北。渔艇若不来，弱水万里隔。
芗林五十咏 芗林:一代芗林老，吾生不并时。来寻白玉柄，祗见紫兰枝。
芗林五十咏 归来桥:已赓彭泽辞，更拟辋川诗。未老还山了，犹嫌归较迟。
芗林五十咏 泛宅:犹道山中浅，仍移水上居。俗人又剥啄，棹入白芙蕖。
芗林五十咏 北垞:住处何曾远，林间别是凉。清风酣一枕，底许觅羲皇。
芗林五十咏 退斋:争进千岐捷，辞荣一着难。生龟教脱殻，试作个般看。
芗林五十咏 寓斋:宇宙一行店，谁为店主人。主人亦解去，而况爨余薪。
芗林五十咏 丛桂:不是人间种，移从月胁来。广寒香一点，吹得满山开。
芗林五十咏 山斋:老子斋中宿，同来无一人。若非明月客，谁伴白云身。
芗林五十咏 醉石:晚酌居然醉，昏昏不自持。奇哉苍玉枕，眠到月来时。
芗林五十咏 兰畹:健碧缤缤叶，斑红浅浅芳。幽香空自秘，风肯秘幽香。
芗林五十咏 驾月桥:紫霓横天度，银盘涌水来。先生骑霓脊，盘上卷金杯。
芗林五十咏 墨坳:坳中一池墨，腕中百斛力。洒作五十诗，千年照泉石。
芗林五十咏 竹斋:凛凛冰霜节，修修玉雪身。便无文与可，不有月传神。
芗林五十咏 三老亭:双树有古色，一几非今样。祗言此老亡，月夜闻屐响。
芗林五十咏 通幽径:点检苔花晕，微茫拄杖痕。酴醾几开落，山雨湿黄昏。
芗林五十咏 读书堂:老以书为命，眼将书作雠。芗林与诚叟，同贩短檠愁。
芗林五十咏 碧芦潀:春笋肥堪菜，秋花暖可毡。何须双野鸭，屏上五湖天。
芗林五十咏 无热轩:南北与东西，溪光仍树色。人间无热轩，物外清凉国。
芗林五十咏 柔桑陌:茧馆三眠老，桑村独树春。坐看黄更陨，应有一寒人。
芗林五十咏 柑子园:秋颗酣天酒，春花噀国香。芗林亲手种，中有洞庭霜。
芗林五十咏 放鱼矶:为惜丹砂尾，亲投碧草潭。前头有香饵，千万不须贪。
芗林五十咏 白鹤亭:可怜林下鹤，独肯伴先生。犹有冲天志，君听叫月声。
芗林五十咏 羃翠庭:软甃瑠璃地，生揉翡翠帏。莫教星月入，玉镜点金徽。
芗林五十咏 鹅篆滩:不博右军字，且留房相池。新雏黄似酒，把酒看羣嬉。
芗林五十咏 南埭:高谢三公府，来耕五亩园。园中有何好，老子笑无言。
芗林五十咏 过花桥:北垞通南埭，前花映后花。雨多桥板断，拆碎两涯霞。
芗林五十咏 桃李蹊:白雪堆秾李，红蓝染靓桃。晨妆须蚤看，莫待日华高。
芗林五十咏 企疎堂:堂上清如水，芗林对两疎。只今诗社里，画作企疎图。
芗林五十咏 梅坡:自昔花如雪，而今叶入云。先生已仙去，谁与共天醇。
芗林五十咏 梨花原:禁火晓未暖，踏青昏恰归。何堪一原雪，将冷入春衣。
芗林五十咏 海棠洞:艳翠春销骨，妖红醉入肌。花仙别无诀，一味服燕支。
芗林五十咏 岁寒亭:冷笑元无味，孤高别有心。谁将桃李眼，雪里解相寻。
芗林五十咏 菊坡:西风破幽馥，东篱散清好。渊明不可作，邂逅芗林老。
芗林五十咏 文杏坞:道白非真白，言红不苦红。请君红白外，别眼看天工。
芗林五十咏 药栏:日出花药丽，风生芝朮香。枕中兼肘后，别有不传方。
芗林五十咏 玉井:谁言玉井春，不作双井味。会有眠云客，领略两相似。
芗林五十咏 芙蓉沜:岸植木菡萏，池栽水拒霜。那知一家种，同艳不同香。
芗林五十咏 槐阴墿:阴作官街绿，花催举子黄。公家有三树，犹带凤池香。
芗林五十咏 东皋:避世无功酒，临流元亮诗。鹤鸣入天听，叶下报秋悲。
芗林五十咏 听水亭:泠泠无弦筝，汹汹自鸣鼓。最是醉梦中，唤作松风雨。
芗林五十咏 雪台:玉树参差出，天花顷刻开。先生倚栏处，指点是瑶台。
芗林五十咏 西崦:坡垄端何似，波涛起复低。醉眠桂花雪，不觉月华西。
芗林五十咏 碧梧垷:往往游西崦，时时憩午阴。凤来人不见，飞入碧枝深。
芗林五十咏 百花洲:茂苑犹香名，南阳已荒草。更兼芗林中，三洲是三岛。
芗林五十咏 有山堂:阁皂风烟外，江西小有天。兹山本无主，掇入笔床前。
芗林五十咏 松湖:已讶松生市，更将湖入城。如何造物者，百巧供先生。
芗林五十咏 折蔬亭:芦菔鼠尾大，蔓菁兔耳长。先生不忍摘，野客却同尝。
芗林五十咏 瓜田:独酌圣贤酒，新尝子母瓜。丁宁林下友，莫道故侯家。
芗林五十咏 连辉观:极目斜阳树，乘风落月梁。更和山与水，并作一秋光。
戏咏陈氏女剪彩花二绝句 拒霜:染露金风里，宜霜玉水滨。莫嫌开最晚，元自不争春。
戏咏陈氏女剪彩花二绝句 菊:味苦谁能爱，香寒只自珍。长将潭底水，普供世间人。
偶成:珍禽饮盆池，将扇扑窗户。一声惊得飞，再声惊不去。
村店竹床:村店事事无，秋热夜夜至。一双好竹床，无人将去睡。
问月二首  其一:月色幸自好，元无半点云。移床来一看，云月两昏昏。
问月二首  其二:月入云中去，呼他不出来。明宵教老子，何面更相陪。
将睡四首  其一:老夫岂不眠，只是眠未得。若到睡思来，华胥是谁国。
将睡四首  其二:一更打二点，夜夜此时睡。今夜当此时，不睡缘底事。
将睡四首  其三:已被诗为祟，更添茶作魔。端能去二者，一武到无何。
将睡四首  其四:睡去非不愿，热来无奈何。蒙渠致西爽，为汝守南柯。
道旁竹:竹竿穿竹篱，却与篱为柱。大小且相依，荣枯何足顾。
姑苏灵岩寺:山僧不好古，改作任所欲。洞荒径已迷，廊空响谁续。
铁笛亭:一声苍壁裂，再奏蛟龙悲。事往迹犹在，山空人不归。
题屏风:泰山一毫轻，沧海一滴水。我观天地间，何啻犹一指。
真空寺:括苍山上云，山好云亦好。可怜山下僧，看云不知老。
题大智院明月巢:清风去无尘，白云来无心。一笑玉溪上，落花流水深。
题鸣山祠:自击牛昌隠，威风震海寰。待吾谋用日，同共扫完颜。
颂古八首  其三:大家在里许，南山焦尾虎。牙爪利如锋，日轮正当午。
颂古八首  其五:狗子无佛性，劝君不用举。欲透万重关，须是千钧弩。
吴伯承送苦笋消梅用来韵各赋一篇  其一:问讯湘西笋，政得夜来雨。高标诸枉直，余味良药苦。
吴伯承送苦笋消梅用来韵各赋一篇  其二:脆圆供小摘，不待四月雨。新诗同咀嚼，学子心独苦。
次东坡先生韵  其一:微凉入船窗，秋水满湘浦。过尽前头滩，只得夜来雨。
次东坡先生韵  其二:人鱼不相及，挂颊以香饵。因循十年错，归计觉今是。
次东坡先生韵  其三:悠然望江南，日出烟霭微。倚门双白发，屈指待儿归。
次东坡先生韵  其四:渔师来卖鱼，船小风荡漾。得钱瞥波去，不怕江流涨。
次东坡先生韵  其五:朝发方良矶，莫宿白水湾。宽作一月程，须见江南山。
次东坡先生韵  其六:我程可默数，中秋过江池。趁得江南米，新舂玉满箕。
次东坡先生韵  其七:栈羊割肥红，社瓮拨浓绿。再拜为亲寿，起舞自作曲。
次东坡先生韵  其八:闭门静观心，踵息閟天和。从渠江头人，尺水一丈波。
题福严寺行者堂:挥毫高山巅，余墨走龙蛇。请收今夜雨，为汝洗袈裟。
题梅坞图:我曾到梅坞，正自画不如。是处有风月，君无怀故居。
赠赵签:赵侯富贵种，自有岩壑姿。同姓古所敦，早晚踏天墀。
归宗寺:两峰双涧水，万古一篇诗。玉局竟仙去，空山无此碑。
烟雨观:七泽阑干外，兹游亦壮哉。主人何处去，犹未赋归来。
题朱元晦所书凯歌卷后:我词不足录，聊以醒渠醉。更参三十年，当与风子对。
赠万上座:过了铁围山，复生金莲台。与问万上座，一笑愁容开。
野牧图  其一:吴牛三十角，久与牧相忘。忽忆淮南路，春风满柘冈。
野牧图  其二:秋晚稻生孙，催科不到门。人闲牛亦乐，随意过前村。
题画:权郎笔墨禅，往者屡参请。斯人骨已朽，妙处一笑领。
偈颂一百二十三首  其六:弥勒真弥勒，分身千百亿。时时示时人，时人皆不识。
偈颂一百二十三首  其三三:一着高一着，一步阔一步。坐断佛祖关，迷却来时路。
偈颂一百二十三首  其四六:仰面不见天，低头不见地。吃饭了噇眠，圣谛第一义。
偈颂一百二十三首  其五三:十方同聚会，个个学无为。此是选佛场，心空及第归。
偈颂一百二十三首  其六八:坐断毗卢顶，超然亘古今。万缘俱剔脱，一片祖师心。
偈颂一百二十三首  其七七:年去实不去，年来实不来。山僧都不会，露柱笑咍咍。
偈颂一百二十三首  其八○:今朝五月五，粗言及细语。会得也寻常，不会超佛祖。
偈颂一百二十三首  其九一:倾尽宝山宝，全身入荒草。若是凤凰儿，不向那边讨。
偈颂一百二十三首  其九二:万法是心光，诸缘惟性晓。本无迷悟人，只要今日了。
偈颂一百二十三首  其一○一:青天复青天，打失髑髅前。看看日又过，争教人少年。
偈颂一百二十三首  其一一五:梵志翻着袜，摩耶生悉达。声迹不相干，今朝四月八。
颂古二十五首  其三:坐断千峰路，穿开碧落天。那容问端的，端的髑髅前。
颂古二十五首  其四:大道透长安，言端语亦端。腊尽雪消去，春来依旧寒。
颂古二十五首  其六:出得出不得，攧落精灵窟。何处不风流，祖师无妙诀。
颂古二十五首  其七:大梅梅子熟，庞老已先知。正眼验深要，相逢拍手归。
颂古二十五首  其八:十月清霜重，临风彻骨寒。苦无栖泊处，摆手出长安。
颂古二十五首  其九:京师出大黄，见贼便见赃。竹杖化龙去，痴人戽夜塘。
颂古二十五首  其一○:水急鱼行涩，峰高鸟不栖。世情看冷暖，人面逐高低。
颂古二十五首  其一五:云门小厮儿，作大狮子吼。鼻孔得半边，不知失却口。
颂古二十五首  其一七:赵州吃茶去，毒蛇横古路。踏着乃知非，佛也不堪做。
颂古二十五首  其一八:夫子不识字，达磨不会禅。大唐天子国，依旧化三千。
颂古二十五首  其一九:云开空自阔，叶落即归根。回首烟波里，渔歌过远村。
颂古二十五首  其二一:百丈狸奴面，沩山鬼眼睛。见人空解笑，弄物不知名。
题张直阁亦庵:曹溪无一滴，谁道庵名亦。问讯老维摩，铁壁复铁壁。
题王子庸上舍实斋:世出世间法，和底尽掀翻。唯此一事实，真金火里看。
尹山接待:千古尹山寺，家风不厌贫。只将这个意，接待往来人。
题寄巢:巢穴通霄眼，尘劳无住心。经行及坐卧，万古至于今。
题有余斋:日月双萤火，乾坤一鹊巢。大千沙界外，总在目前包。
颂古六首  其四:狗子佛性无，门上钉桃符。千邪俱不入，百怪尽消除。
奉和圣制过潼津关:在德何夷险，观风复往还。自能同善闭，中路可无关。
山鹧鸪词二首 一:玉关征戍久，空闺人独愁。寒露湿青苔，别来蓬鬓秋。
山鹧鸪词二首 二:人坐青楼晚，莺语百花时。愁多人易老，断肠君不知。
汾上惊秋:北风吹白云，万里渡河汾。心绪逢摇落，秋声不可闻。
山驿闲卧即事:息燕归檐静，飞花落院闲。不愁愁自着，谁道忆乡关。
将赴益州题小园壁:岁穷惟益老，春至却辞家。可惜东园树，无人也作花。
咏礼部尚书厅后鹊:怀印喜将归，窥巢恋且依。自知栖不定，还欲向南飞。
咏死兔:兔子死兰弹，持来挂竹竿。试将明镜照，何异月中看。
戏咏:有意嫌兵部，专心望考功。谁知脚蹭蹬，几落省墙东。
在军登城楼:城上风威冷，江中水气寒。戎衣何日定，歌舞入长安。
于易水送人:此地别燕丹，壮士髪冲冠。昔时人已没，今日水犹寒。
咏镜:写月无芳桂，照日有花菱。不持光谢水，翻将影学冰。
咏尘:凌波起罗袜，含风染素衣。别有知音调，闻歌应自飞。
翫初月:忌满光先缺，乘昏影暂流。既能明似镜，何用曲如钩。
送别:寒更承夜永，凉夕向秋澄。离心何以赠，自有玉壶冰。
咏鹅:鹅，鹅，鹅，曲项向天歌。白毛浮绿水，红掌拨清波。
子夜冬歌:朔风扣羣木，严霜凋百草。借问月中人，安得长不老。
咏项羽:北伐虽全赵，东归不王秦。空歌拔山力，羞作渡江人。
咏汉高祖:百战方夷项，三章且代秦。功归萧相国，气尽戚夫人。
南行别弟:万里人南去，三春雁北飞。不知何岁月？得与尔同归。
蓟丘览古赠卢居士藏用七首 郭隗:逢时独为贵，历代非无才。隗君亦何幸，遂起黄金台。
题祀山烽树赠乔十二侍御:汉庭荣巧宦，云阁薄边功。可怜骢马使，白首为谁雄。
初入峡苦风寄故乡亲友:故乡今日友，欢会坐应同。宁知巴峡路，辛苦石尤风。
题田洗马游岩桔槔:望苑长为客，商山遂不归。谁怜北陵井，未息汉阴机。
古意题徐令壁:白云苍梧来，氛氲万里色。闻君太平世，栖泊灵台侧。
赠别冀侍御崔司议:有道君匡国，无闷余在林。白云峨眉上，岁晚来相寻。
奉和圣制潼关口号应制:天德平无外，关门东复西。不将千里隔，何用一丸泥。
奉萧令嵩酒幷诗:乐奏天恩满，杯来秋兴高。更蒙萧相国，对席饮醇醪。
奉宇文黄门融酒:圣德垂甘露，天章下大风。又乘黄阁赏，愿作黑头公。
奉裴中书光庭酒:西掖恩华降，南宫命席阑。讵知鸡树后，更接凤池欢。
清夜酌:秋阴士多感，雨息夜无尘。清樽宜明月，复有平生人。
醉中作:醉后乐无极，弥胜未醉时。动容皆是舞，出语总成诗。
送梁知微渡海东:今日此相送，明年此相待。天上客星回，知君渡东海。
寄刘道士舃:真人降紫气，邀我丹田宫。远寄双飞舄，飞飞不碍空。
书香能和尚塔:大师捐世去，空余法力在。远寄无碍香，心随到南海。
被使在蜀:即今三伏尽，尚自在临邛。归途千里外，秋月定相逢。
正朝摘梅:蜀地寒犹暖，正朝发早梅。偏惊万里客，已复一年来。
蜀道后期:客心争日月，来往预期程。秋风不相待，先至洛阳城。
广州江中作:去国年方晏，愁心转不堪。离人与江水，终日向西南。
江中诵经:实相归悬解，虚心暗在通。澄江明月内，应是色成空。
钦州守岁:故岁今宵尽，新年明旦来。愁心随斗柄，东北望春回。
岳州守岁二首 一:夜风吹醉舞，庭户对酣歌。愁逐前年少，欢迎今岁多。
岳州守岁二首 二:桃枝堪辟恶，爆竹好惊眠。歌舞留今夕，犹言惜旧年。
元朝:今岁元日乐，不谢往年春。知向来心道，谁为昨夜人。
耗磨日饮二首 一:耗磨传兹日，纵横道未宜。但令不忌醉，翻是乐无为。
耗磨日饮二首 二:上月今朝减，流传耗磨辰。还将不事事，同醉俗中人。
耗磨日饮:春来半月度，俗忌一时闲。不酌他乡酒，惟堪对楚山。
九日进茱萸山诗五首 一:家居洛阳下，举目见嵩山。刻作茱萸节，情生造化间。
九日进茱萸山诗五首 二:黄花宜泛酒，青岳好登高。稽首明廷内，心为天下劳。
九日进茱萸山诗五首 三:菊酒携山客，萸囊系牧童。路疑随大隗，心似问鸿蒙。
九日进茱萸山诗五首 四:九日重阳数，三秋万实成。时来谒轩后，罢去坐蓬瀛。
九日进茱萸山诗五首 五:晚节欢重九，高山上五千。醉中知遇圣，梦里见寻仙。
岳州看黄叶:白首看黄叶，徂颜复几何。空惭棠树下，不见政成歌。
岭南送使二首 一:狱中生白发，岭外罢红颜。古来相送处，凡得几人还。
岭南送使二首 二:万里投荒裔，来时不见亲。一朝成白首，看取报家人。
伤妓人董氏四首 一:董氏娇娆性，多为窈窕名。人随秋月落，韵入捣衣声。
伤妓人董氏四首 二:粉蘂粘妆簏，金花竭翠条。夜台无戏伴，魂影向谁娇。
伤妓人董氏四首 三:旧亭红粉阁，宿处白云关。春日双飞去，秋风独不还。
伤妓人董氏四首 四:舞席沾残粉，歌梁委旧尘。独伤窗里月，不见帐中人。
三月闺怨:三月时将尽，空房妾独居。蛾眉愁自结，鬓髪没情梳。
元日恩赐柏叶应制:劲节凌冬劲，芳心待岁芳。能令人益寿，非止麝含香。
秋朝览镜:客心惊落木，夜坐听秋风。朝日看容鬓，生涯在镜中。
江滨梅:忽见寒梅树，开花汉水滨。不知春色早，疑是弄珠人。
二十五日舒村:秋水澄溪渌，秋山远岸青。村酤因觅句，雅放却嫌醒。
松风亭:七树怀郑熏，千尺羡晋峤。弘景招不来，俯仰但长啸。
皇帝合春帖子  其一:芳意传梅信，东风到柳边。王春在除夜，明日是新年。
皇帝合春帖子  其二:彩胜黄金缕，青丝白玉盘。内家迎淑节，先奉太皇欢。
寿成惠圣慈佑太皇太后合春帖子  其一:一德坤元厚，三朝母道尊。含饴供乐事，戏彩见重孙。
寿成惠圣慈佑太皇太后合春帖子  其二:北内风光别，僊家日月闲。紫皇天下养，金母住人间。
寿成惠圣慈佑太皇太后合春帖子  其三:柳色侵宫瓦，花阴覆绮疏。鹊炉烟馥郁，剩阅妙乘书。
皇帝合端午帖子  其一:五日天中候，南风物阜时。三边宽大诏，亿载太平期。
皇帝合端午帖子  其二:御服齐官献，生衣暴室供。金箱初进入，一一耀黄封。
寿成惠圣慈佑太皇太后合端午帖子  其一:清禁传呼近，红云拥紫皇。菖花浮九酝，请祝寿无疆。
寿成惠圣慈佑太皇太后合端午帖子  其二:边头传吉语，井络报平安。今岁端辰别，慈颜一笑欢。
寿成惠圣慈佑太皇太后合端午帖子  其三:彩缕新缠臂，灵符稳插钗。承平多旧事，闲教小宫娃。
云入窗牖:白云入户牖，幽趣颇相关。俗远人无累，心夷物自闲。
懒书问:避闹深违俗，耽闲懒作书。故人无诮我，丘壑政关渠。
欲雨雪而晴:云冻雨无脚，寒凝霜有毛。却能开霁色，爱日炫初晴。
题杜仲高松杉桧图:老干矗无容，虬枝蔚相倚。图以归草堂，怡怡有深旨。
过黄杨奥孝子董公墓:我陟黄杨奥，我怀董孝君。怀君君不见，冢草裹晴云。
四恩岩:疲筇扪石上，大野俯栏窥。洞穴通诸顶，泉流接两池。
咏海棠:和风春满园，草木皆芳熏。君看十八叶，肯与凡卉羣。
赠写真求赞者  其三:十年红紫□，容易怨春园。不向瓶中见，还从檐上看。
偈颂一百四十一首  其一五:客从远方来，遗我径寸璧。中有四个字，不必重拈出。
偈颂一百四十一首  其二四:一饱忘百饥，人人尽展眉。太平无事日，唱个啰啰哩。
偈颂一百四十一首  其二五:过去已过去，未来亦未来。即今名现在，现在安在哉。
偈颂一百四十一首  其二六:年年是好年，日日是好日。好事大家知，今朝正月一。
偈颂一百四十一首  其三五:上元正月半，无油不点灯。谁人知此意，有月上危层。
偈颂一百四十一首  其三七:住亦无可说，去亦无可说。窦八布衫穿，金刚嚼生铁。
偈颂一百四十一首  其四三:今朝七月一，明朝七月二。一日是一日，几个知惭愧。
偈颂一百四十一首  其四七:方交正月一，又过了五日。世事冗如麻，光阴劈箭急。
偈颂一百四十一首  其五一:佛法也不会，世法也不会。一夏九十日，瞎馿随大队。
偈颂一百四十一首  其五四:本色行脚人，须具行脚眼。千个与万个，多是空檐版。
偈颂一百四十一首  其五五:秋江清浅时，白露和烟岛。搘筇寂寞中，望断无人到。
偈颂一百四十一首  其五九:上元正月半，灯火连霄汉。千人与万人，聚头相共看。
偈颂一百四十一首  其六二:万木惊霜风，千林着秋色。堪笑寒山子，到处觅不得。
偈颂一百四十一首  其六七:今朝正月一，只是寻常日。就中殊异处，徧界铺银色。
偈颂一百四十一首  其七八:坦坦平如镜，弯弯曲似钩。无人收拾得，扬在粪堆头。
偈颂一百四十一首  其八四:从这里流出，滔滔无尽日。巨浪涌千寻，谁知无一滴。
偈颂一百四十一首  其一二九:前月只此月，后月亦此月。何得尘世人，竞赏中秋节。
偈颂七十六首  其一三:五月端午节，底事不须说。百怪尽潜踪，羣魔俱殄灭。
偈颂七十六首  其一八:九日重阳节，东篱赏菊花。歌欢公子事，淡薄野僧家。
偈颂七十六首  其五五:健时要坐禅，困时要打眠。肚饥须吃饭，陆地要行船。
偈颂七十六首  其六六:一二三四五，各各面相覩。甜瓜彻蔕甜，苦瓠连根苦。
偈颂十七首  其四:大地黑如漆，古今无消息。达磨老臊胡，九年空面壁。
偈颂十七首  其六:百二十日夏，如今已告圆。就中一句子，切忌错流传。
偈颂十七首  其九:诸佛不出世，祖师不西来。颟顸一句子，南岳对天台。
偈颂十七首  其一四:旧岁即新岁，新年即旧年。要知新岁岁，元是旧年年。
偈颂十七首  其一七:金木水火土，大虫元是虎。堪笑李将军，蓝田空没羽。
颂古四十四首  其四:大士错解注，志公错注解。臭肉积屠门，堪笑无人买。
颂古四十四首  其五:雨散云收后，崔嵬数十峰。王维虽敏手，难落笔头踪。
颂古四十四首  其一八:千载岩前树，曾无刀斧痕。羚羊纔触着，满地叶纷纷。
颂古四十四首  其三三:一片荆山璞，分明辨者难。几人偷眼觑，只作石头看。
颂古四十四首  其四○:腊月三十日，开口便为敕。更拟问如何，明朝正月一。
颂古四十四首  其四一:深深亲下拜，三代礼全该。此意如不然，玉帛云乎哉。
死翁:一惊涂毒皷，脱尔丧全躯。谁信髑髅上，重生颔下须。
枯木:不入樵夫手，不登郢匠门。只么老丘壑，且无刀斧痕。
无际:儱侗复儱侗，平夷更平夷。伸手不见掌，赵州东院西。
淈{氵盾}:抓头忘痒处，弄物不知名。一个无分晓，千金买不成。
琴枕:巧出焦桐样，淳含太古音。多因和梦听，只作夜虫吟。
跛翁:平常行一步，却不堕平常。尽道脚长短，谁知脚短长。
无方刊字:道在贵亡覊，宁容滞一涯。是山皆有石，随处可镌碑。
郁山主赞:收得蚌蛤珠，夸张无价数。我侬不怪他，他是村山主。
鸟窠赞:佛法有些子，言中设网罗。布毛吹起处，依旧不离窠。
临济赞  其三:晴空轰霹雳，官路栽荆棘。没兴遭逢着，前凶后不吉。
常不轻童子赞:作佛名何佛，不轻成自轻。谁知眼睛里，个个有瞳人。
临终偈:来时空索索，去也赤条条。更要问端的，天台有石桥。
颂古三首  其二:晴空轰霹雳，官路栽荆棘。没兴遭逢着，前凶后不吉。
天神二首  其一:天下梅花主，扶桑文字祖。这个正法眼，云门答道普。
中秋:吾心似秋月，碧潭清皎洁。无物堪比伦，教我如何说。
解夏小参问无准禅师:选佛场开日，丛林气象新。心空及第者，毕竟是何人。
戊子七月十一日:贫因几首诗，闲高一着棋。瓜田常嘿坐，不愿有人知。
端午贴子词 皇帝阁六首 其一:庚午仍重午，离明正继明。炎图千万岁，从此愈光亨。
端午贴子词 皇帝阁六首 其二:玉帛交邻后，清阴满塞榆。苞桑存至戒，犹佩辟兵符。
端午贴子词 皇帝阁六首 其三:有意苏民瘼，无心玩物华。祗求三岁艾，休进五时花。
端午贴子词 皇后阁五首 其一:仙木浮琼醴，香菰簇宝盘。汉宫三十六，争奉圣人欢。
端午贴子词 皇后阁五首 其二:槐影绿成围，腰舆茧馆归。我躬惟服澣，先织衮龙衣。
端午贴子词 皇太子宫五首 其一:彩索金为缕，香粳玉作团。从今逢午节，岁岁奉亲欢。
端午贴子词 皇太子宫五首 其二:银榜青宫里，天风五月秋。应怜耦耕者，曝背向农畴。
皇后阁春贴子词五首  其一:宝扇彩云开，宫妆衬玉梅。共持千岁柏，争献万年杯。
皇后阁春贴子词五首  其二:宝字泥金帖，工夫剪刻纯。四时俱百顺，可但庆宜春。
皇后阁端午贴子词五首  其一:翠浪两岐麦，冰丝八茧蚕。今年收倍好，歌颂满周南。
皇后阁端午贴子词五首  其二:日永坤宁殿，时将万卷看。从容聊洒翰，宝扇舞龙鸾。
春贴子 皇帝阁六首 其一:嘉定无疆历，纔开第五春。金穰端有兆，太岁恰居申。
春贴子 皇帝阁六首 其二:新岁朝元使，龙荒万里来。至仁天广大，朔漠亦春台。
春贴子 皇帝阁六首 其三:雉扇开金殿，云韶奏紫庭。天颜知有喜，班首是前星。
春贴子 皇后阁五首 其一:宝胜千春字，琼樽九酝香。六宫齐上寿，地久配天长。
春贴子 皇后阁五首 其二:金屋春容早，铜楼晓色分。奉觞天一笑，圣子似周文。
春贴子 东宫五首 其一:薄薄觚棱雪，融融甲观风。晴光挟和气，先到少阳宫。
春贴子 东宫五首 其二:灯市千门月，花时万井春。朝来资善议，犹自问穷民。
皇后阁端午贴子词五首  其一:梦月佳辰近，端阳令节新。何须缠彩缕，金母自千春。
皇后阁端午贴子词五首  其二:艾虎垂朱户，槐龙舞玉墀。昼长无一事，祗诵二南诗。
嘉定六年皇后阁春贴子词五首  其一:圣德天同大，熙然万物春。谁知□载厚，发育辅深仁。
嘉定六年皇后阁春贴子词五首  其二:内殿称觞早，仙班拥翠翘。春来多乐事，人日是明朝。
皇后阁端午贴子词五首  其一:玉佩响琼楼，天风五月秋。人间正炎热，犹轸圣情忧。
皇后阁端午贴子词五首  其二:读罢怀沙赋，重哦卷耳篇。殷勤劝明主，属意在求贤。
次韵德先步月答所问语  其一:三更端正月，皎亮直瑶京。客问心之体，无言对太清。
次韵德先步月答所问语  其二:夜景湛虚明，浩然无与京。如今苏氏妇，但指圣人清。
次韵德先步月答所问语  其三:霁月光湓浦，吟风归洛京。迥无纤霭翳，千古识真清。
次韵黄侍郎海棠花下怯黄昏七绝  其一:狂风利剑戟，火龙困屠宰。莫起落红愁，生意浩云海。
次韵黄侍郎海棠花下怯黄昏七绝  其二:曾访郊原春，静观烟雨妆。因物得良晤，谅非昔如棠。
次韵黄侍郎海棠花下怯黄昏七绝  其三:唐人春深题，用韵工车斜。逐逐语言去，谁欤真识花。
次韵黄侍郎海棠花下怯黄昏七绝  其四:临川数落花，康节爱花谢。若作荣悴观，此特花之下。
次韵黄侍郎海棠花下怯黄昏七绝  其五:穉绿茁儿拳，老红面百折。诗坛更伏波，令我逢敌怯。
次韵黄侍郎海棠花下怯黄昏七绝  其六:天运自消息，诗人费平章。何花春不红，何草冬不黄。
次韵黄侍郎海棠花下怯黄昏七绝  其七:醉妃索南内，玉奴毙东昏。所以观物心，皇皇妙无门。
过大安军黑水阻涨憩崇道观以需涨落乃济:川游不停息，雨集有满除。卓哉鄹鲁叟，即兹验功夫。
寄题王才臣南山隠居六首 庄敬日强斋:天以行故健，火以宿故壮。卓哉主一翁，挈我洙泗上。
寄题王才臣南山隠居六首 格斋:水非石之钻，索非木之锯。一日复一日，会有豁时处。
寄题王才臣南山隠居六首 南谷:我行半天下，梦不到南谷。健读诸老诗，划见真面目。
寄题王才臣南山隠居六首 竹亭:西山抱孤洁，淇水凝寒绿。古来长安道，多少闲草木。
寄题王才臣南山隠居六首 松庵:受命独也正，岿然十八公。人独匪正命，胡然不如松。
寄题王才臣南山隠居六首 腴亭:膏雨炯晨沐，和风照春睡。谁与验其机，蔡轩一腴字。
和靖州判官陈子从山水图十韵 彭蠡归舟:外物羁絷人，无退亦无遂。愧彼自由身，朝发夕予至。
和靖州判官陈子从山水图十韵 山堂旷望:山堂有何观，四时互兴歇。万物随天根，东生复西灭。
和靖州判官陈子从山水图十韵 重湖泛月:水月皆内景，入秋倍清晖。世无善观者，滔滔吾谁归。
和靖州判官陈子从山水图十韵 星湾晚酌:士非耕钓者，而从蓑笠翁。人生贵适志，莘渭亦时中。
和靖州判官陈子从山水图十韵 雨后观瀑:泽气蒸前山，起自肤寸微。竞看千丈瀑，不悟片云飞。
和靖州判官陈子从山水图十韵 松径晚步:松柏不受雕，此亦易知耳。须看竹有筠，与松相表里。
和靖州判官陈子从山水图十韵 溪上赋诗:莫作溪流看，天命无穷已。诗人若知得，千古可坐致。
和靖州判官陈子从山水图十韵 林下避暑:散发避炎暑，炎暑苦相寻。云何对大宾，不见汗沾襟。
和靖州判官陈子从山水图十韵 载酒寻梅:松竹贯寒暑，而梅时往来。不知姤复意，随人谩徨徊。
和靖州判官陈子从山水图十韵 雪中访友:怀人得清晤，此乐浩无期。剡溪兴尽返，未喻伐木诗。
和史少庄登山韵三首  其一:剩喜向前坡，人情奈怯何。君今高着步，直与陟嶒峨。
和史少庄登山韵三首  其二:田间逢醉尉，人道误谁何。世路日杲杲，冥行宜见呵。
令人生日哭以小诗  其一:生日今重见，细君嗟不回。竟孤偕老愿，忍看旧时梅。
令人生日哭以小诗  其二:去岁一杯酒，遽然生死分。儿孙为寿地，恸哭不堪闻。
烛花:郡舍拥炉坐，烛开连夜花。主人无喜事，应是报还家。
云榭纳凉:人间正炎热，云榭独清凉。如欲慰黎庶，诸君宜奉扬。
王成之太博寄诗病中未能和谩书二十字以酬:老病欲纳禄，君恩许奉祠。已为三径计，误辱广文诗。
黄伯厚得蒲墨折而为三以书来易戏成二绝  其一:不谓一子墨，忽成三客卿。君家好兄弟，鼎立并驰名。
黄伯厚得蒲墨折而为三以书来易戏成二绝  其二:好去文房宝，坚刚宜自持。吾家藏有尽，黄子翫无时。
姚宰行可和诗索墨酬以元韵  其一:武城民事暇，著述似虞卿。手握陈玄辈，磨成不朽名。
姚宰行可和诗索墨酬以元韵  其二:人生几丸墨，老病厌操持。好与贤明宰，研磨共救时。
千叶白桃:洗尽夭夭色，泠然众卉中。却将千叶雪，全胜几枝红。
菊:佳节逢吹帽，黄金染菊丛。渊明何处饮，三径冷香中。
芍药:千叶扬州种，春深霸众芳。无言诮君子，窈窕有温香。
蜡梅:蝶采花成蜡，还将腊染花。一经坡谷眼，名字压群葩。
梨花:淡客逢寒食，村烟烂漫芳。谪仙天上去，白雪世间香。
酴醾:风枝张羽盖，露脸污何郎。收拾归醽醁，芳姿韵更香。
瑞香花:真是花中瑞，本朝名始闻。江南一梦后，天下遇清芬。
丁香:雨里含愁态，枝头缀玉英。为花更雅目，变乱药中名。
能仁禅寺:不到能仁久，欣闻赐额还。浮云已过眼，依旧好青山。
荔枝:泸戎瘴疠窟，闽粤山水乡。如何产此物，烂然照炎荒。
诗二首  其一:归计堕何许，出溪仍泝流。梦回牛溉路，行到马湖秋。
诗二首  其二:孤舟未晚泊，烟火傍人家。小市常忧虎，空城不见花。
题山石:山花有空相，江月多清晖。野意写不尽，微吟浩忘归。
紫岩杂咏 飞瀑:欲作银河落，支筇仰面看。会须雷电散，已觉逼人寒。
紫岩杂咏 坳池:峭绝崩云处，泓澄忽此逢。宁知一勺水，清润入千峰。
紫岩杂咏 留烟:暝色苍然至，浮烟漫不分。小留岩窦底，为伴宿檐云。
紫岩杂咏 溅石:淅沥排炎暑，潺湲弄晚晴。不知来远近，常作对床声。
送王炎弼赴山阳守以兵卫森画戟宴寝凝清香为韵十首  其一:盛世须材杰，高名动圣明。一麾淮海去，青旆拥千兵。
送王炎弼赴山阳守以兵卫森画戟宴寝凝清香为韵十首  其二:别兄今几时，邦人指难弟。莫诵海沂康，两冯如鲁卫。
送王炎弼赴山阳守以兵卫森画戟宴寝凝清香为韵十首  其三:公材如武库，剑槊方森森。亦复擅风流，坐继正始音。
送王炎弼赴山阳守以兵卫森画戟宴寝凝清香为韵十首  其四:诗成啸诺余，谋出壶觞暇。却整进贤冠，麒麟要图画。
送王炎弼赴山阳守以兵卫森画戟宴寝凝清香为韵十首  其五:公家西州烈，武事冠方册。祖孙世有人，要足门三戟。
送王炎弼赴山阳守以兵卫森画戟宴寝凝清香为韵十首  其六:平生功名心，不肯事酣宴。向来话淮南，山川眼中见。
送王炎弼赴山阳守以兵卫森画戟宴寝凝清香为韵十首  其七:楚国尚勇力，秉羽而甘寝。虽无倒载名，胜饮怀安鸩。
送王炎弼赴山阳守以兵卫森画戟宴寝凝清香为韵十首  其八:疆事须长算，朝家得实能。坐来酬万务，心地自虚凝。
送王炎弼赴山阳守以兵卫森画戟宴寝凝清香为韵十首  其九:复旦风云合，丹心日月明。江神回朗照，霁色向来清。
送王炎弼赴山阳守以兵卫森画戟宴寝凝清香为韵十首  其一○:壶矢新油幕，春芜旧战场。候亭闲夜柝，归袖着天香。
山云:自耸干霄势，应怜望岁心。试将肤寸泽，来作济时霖。
小山丛桂:暗绿团团树，浮苍浅浅山。不须吟些些，幽韵已班班。
颂古三十一首  其一二:庭前柏树子，一二三四五。窦八布衫穿，禾山解打鼓。
颂古三十一首  其二○:塞北千人帐，江南万斛船。菩提窝里坐，总谓是虚传。
偈颂十二首  其七:解语非干舌，能言不在声。非声非舌用，还家罢问程。
颂古三十一首  其一○:不放溪东西，随分纳些儿。冷暖只自知，分明说向谁。
颂古三十一首  其一三:掣开金殿锁，撞碎玉楼钟。贪程未归客，徒自觅行踪。
颂古三十一首  其一八:乞儿拾得锡，暗地空宝惜。撞着明眼人，一文也不直。
颂古三十一首  其二四:南北山相对，东西有路分。不经场阵里，争见李将军。
偈三首  其三:仲秋八月旦，庭户入新凉。不露风骨句，愁人知夜长。
曹公泉:度岭汗如濯，渴尘生客心。清泉随念应，乞与涤烦襟。
雨后:落日矫乌云，疾风豗白浪。雨声西南来，势剧万马壮。
江上:滩头鸣榔去，偃仰醉霜月。意倦早归来，风波渺愁绝。
北牖洞:南窗聊寄傲，北牖有凉风。岩洞幽深处，结茅容老翁。
半汤泉:郡境水多沸，陈村泉类汤。人情尚冰炭，地脉亦炎凉。
白菖蒲联句:惟不识泥土，堆根抱玉泉。虽离岩谷伴，也则翠千年。
题国清寺清音亭  其一:水从东塔来，却打西涧过。八万四千偈，为我细说破。
题国清寺清音亭  其二:困来石上眠，梦绕泉石闲。山鬼按玉徽，山灵铿佩环。
芭蕉:芭蕉我所爱，明洁而中虚。禅房富灵根，颇似人清臞。
偈颂三十首  其二二:闲步游南陌，惟便野兴多。傍花看蝶舞，近柳听莺歌。
题桐柏观:淡月笼苍松，清流蘸修竹。水深蟾不设，长伴道人宿。
偈颂一百五十首  其八:竺土大僊心，东西密相付。谨白参玄人，光阴莫虚度。
偈颂一百五十首  其二八:六月火边坐，有眼无耳朶。铁蛇钻不入，铁牛冲不破。
偈颂一百五十首  其四七:厨库对僧堂，三门朝佛殿。南来与北来，一见一切见。
偈颂一百五十首  其六八:晓披北山云，暮宿北山雨。来为北山人，须辨北山主。
偈颂一百五十首  其九○:百丈下堂句，云门顾鉴咦。进前叉手立，端的许谁知。
偈颂一百五十首  其一一五:心同虚空界，示等虚空法。证得虚空时，无是无非法。
偈颂一百五十首  其一四○:月五日亦五，那堪时正午。采药药最灵，问疾疾即愈。
颂古十六首  其一四:京师出大黄，浑仑不覆藏。朝生金凤子，平地快翱翔。
璞翁:隠密全真处，浑仑未剖时。从来只与么，不用讨瑕疵。
刺血写法华:矮窗岑寂中，一字一点血。血尽笔秃时，止止不须说。
丰干寒拾赞  其二:执爨灰满头，扫地尘扑面。岩下细思量，一场不着便。
普化赞  其二:邈得先师真，鼻孔不相似。大悲院里归，馿鸣较些子。
蚬子赞  其二:古庙炉灰冷，长江烟水寒。再三捞摝得，难上酒台盘。
政黄牛赞  其二:肩耸湖山瘦，眼明湖水秋。往来谁是伴，白鹭与黄牛。
郁山主赞  其二:骑馿过溪桥，一踏桥梁折。桥边万朶山，拊掌笑不歇。
言法华赞:褰裳登九重，走笔书十三。两头俱不住，临去又图南。
送保慧大师  其一:生在如来家，须学如来行。诸念入正念，有诤归无诤。
马郎妇赞:愿海散香风，花披菡萏红。锦鳞方上钓，金锁已腾空。
颂古二十一首  其一三:不坏身正是，正是不坏身。适来曲多少，扭得鼻头辛。
颂古二十一首  其一五:最好韶山境，烟笼翠色轻。欲描描未就，猿鸟一声声。
颂古二十一首  其一八:奇特老尊宿，大无惭愧人。盘陀石上藕，喜见一番新。
春怨:极浦苹花白，空壕兰萼红。伤心城上燕，飞入馆娃宫。
送客:欲知行远近，细数杜鹃声。暗入苍山去，千闻是一程。
冷泉幽憩:水源穷不尽，垢腻生春袜。未敢辄揭流，且向幽亭歇。
溪亭话别:芳时谈古调，霅浦少人同。化日桃花外，归船便隔春。
山行  其一:麦畦微雨过，日照青湿湿。牧童坐短蓑，牛卧寒鸦立。
山行  其二:归牛晚失犊，牧童学声唤。溪边白鹭鸶，衔鱼上田岸。
题侃古樵诗卷:死别日益远，年衰梦亦无。忽开旧诗卷，泪洒白髭鬓。
题东坡墨迹:党籍英贤尽，长淮南北分。忠奸论方定，金璧购遗文。
送杰老住仙游  其一:肉谱知何从，涂高流亦深。汉相似尧相，奕兰端至今。
送杰老住仙游  其二:至生恰平生，一万八千日。头白无所成，唯堪伴幽逸。
送杰老住仙游  其三:差入栴檀林，自古只公选。乃知天定时，丹成骨自换。
送杰老住仙游  其四:仙游知几年，晨香梵高佛。人移境亦移，高风日披拂。
送杰老住仙游  其五:一瓶还一钵，作戏且逢场。会看走鹤书，横宝今道傍。
送杰老住仙游  其六:白云每亭亭，其出亦何心。贤侯考之天，无谓由蹄涔。
送杰老住仙游  其七:飞锡破晓色，红叶弄吴枫。闻名且见面，清明豁长空。
送杰老住仙游  其八:方期秋气高，遍阅山水窟。青鞋此蜚动，幽意那可及。
送杰老住仙游  其九:端坐阅四时，烂然各有第。新篇敌岛可，邮筒当数寄。
送杰老住仙游  其一○:中庭可明月，况此方扬辉。霏谭隔千里，使我几忘归。
村落:一笛秋风急，千岩晚照多。竹根邻叟醉，牛背牧儿歌。
次韵唐彦英留题学舍:篆壁蜗涎细，织檐蛛网圆。小轩幽梦破，竹露湿茶烟。
题成国仲画扇:奋髯欲何为，戢翼应有待。画工妙丹青，物状从变态。
题马以道画扇:寒芦卧疏黄，远水分淡碧。秋荷如有情，相映两鸂鶒。
追和鲁直蜡梅二首  其一:一种幽素姿，凌寒为谁展。似嫌冰雪清，故作黄金浅。
追和鲁直蜡梅二首  其二:岁穷压霜雪，春至喜风露。一枝蜡花梅，清香美无度。
送道者史宝通作丐:昔日山前寺，兵余扫地空。汝今能协力，真是宝林通。
又送道者王法圆作丐:誓将三寸舌，求结万人缘。宝刹成功日，当期道法圆。
送浮屠道廓:一宿已先觉，四明那更游。去来无所着，风日海山秋。
送孙太冲守怀安:金沙春三月，桃李照城郭。石峡赪鲤鱼，时时醉宾幕。
西斋:偶得西斋字，向西开此斋。人间诗眼少，天下夕阳佳。
出城:久病欣初愈，长忙爱暂闲。出城因送客，沿路得看山。
句  其二:屈使守乡国，护保□□□。□□□比屋，燕雀语□□。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其一:君留剑水浔，我卧弁峰下。十书九不到，思君无日夜。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其二:一朝忽在眼，喜极生悲酸。老泪如撒菽，泪尽气亦阑。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其三:事故不可料，柯烂棋局更。两家骨肉内，往往隔死生。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其四:英英君令弟，介烈夙所秉。就死得处所，我意复何恨。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其五:吾女去二穉，何处吞声哭。忠孝果何辜，神理谅未烛。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其六:君能为置后，此意不可忘。峣峣峙头骨，正好玉其相。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其七:自言勤教督，灯火与之对。渊明定不孤，门户期汝大。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其八:我为饥寒困，坐遣恩义疏。君固不忘我，我愧当何如。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其九:连宵接软语，共说梦中梦。聚行时未多，归骖忽已动。
贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔  其一○:别饯别尤苦，辗转那得寐。后会倘可期，握手三致意。
拂菻天马图:赤手谢衔辔，踏蹴翻九衢。健哉此女子，果胜大丈夫。
和渔具十绝  其一:买得五泻舟，江湖落我手。呼儿下笥去，此事渠能了。
和渔具十绝  其二:卧吹月明里，龙吟鼍打鼓。别是一家风，荻花摆头舞。
和渔具十绝  其三:披时响萧骚，卧处堆偪仄。傲然烟雨中，安知有睢泽。
和渔具十绝  其四:轻圆兀其颠，不受暑雨厄。时将篷外挂，旋转卷七泽。
和渔具十绝  其五:袅袅不自持，何以制沈犗。聊悬一鲂饵，鲸鳣未可狎。
和渔具十绝  其六:彼已苦其密，此犹患其疏。欢呼试新网，一举双白鱼。
和渔具十绝  其七:荧荧枯蚌中，急雪洒不灭。西风明日晴，双花为侬结。
和渔具十绝  其八:呼风忙趁鱼，一片如掌大。且等后船来，过船犹早在。
和渔具十绝  其九:登登远还合，声从何处起。鱼走潜深波，祸在深波里。
和渔具十绝  其一○:即此是庾冰，醉棹舞波面。何似宫亭湖，为我觅如愿。
赠薛东湖  其一:抱疴蓬庐下，白日背我驰。我生已如此，天命复奚疑。
赠薛东湖  其二:悠哉东湖水，不迎亦不随。相对澹无谈，可以乐我饥。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其一:行年似启期，颜发日夜改。此身尚我累，橡栗时自采。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其二:古人歌既醉，其中有五福。如何憔悴者，忍饮但餐菊。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其三:有酒巾可漉，无酒榼自空。但怀停云友，相望各西东。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其四:九日把寿酒，时节无差池。我生秋已老，菊荒而崩篱。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其五:扁舟过寂寞，十诗继骚雅。定是王弘孙，犹记南山下。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其六:渊明六十三，我已多数秋。未死亦偶然，神仙殊谬悠。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其七:平生遇初度，何曾具盘筵。感君知我意，老泪更潸然。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其八:人生百年内，荣华仅少选。何似鸡黍约，岁晚长相见。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其九:怜彼武昌柳，摇落向江潭。虚名竟何益，北斗与箕南。
希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵  其一○:渊明咏三士，讲学马队间。斯道幸不广，石高媲庐山。
溪边钓船:莫出前溪去，随宜下钓钩。风波苦不恶，鲈鳜满船头。
方竹杖:此君久不见，岁晚伴华颠。直节要到底，勿论方与圆。
题束季博山园二十首  其一:是谁挼蓝染，千条万条碧。我欲问东风，东风澹无迹。
题束季博山园二十首  其三:云卧不禁冷，误把岩扃触。翻动若木枝，红光被空曲。
题束季博山园二十首  其四:落落金弹丸，飞鸟不敢下。卢橘不到吴，杨梅同过夏。
题束季博山园二十首  其五:行行西崦西，暝色苍然入。芸芸各归根，我亦坐内息。
题束季博山园二十首  其六:绿醅春滟滟，绿水烟渺渺。百年散诞内，空以愁自绕。
题束季博山园二十首  其七:倚阑发长啸，援笔记旧游。想见同来者，俱非第二流。
题束季博山园二十首  其八:桃源逃不彻，真境宛在目。要令千载下，知有古风俗。
题束季博山园二十首  其九:泉脉十字过，石廉千里通。汲来聊煮茗，风味故应同。
题束季博山园二十首  其一○:青青南涧芹，雪消春已动。如闻修废笕，岩半发流湩。
题束季博山园二十首  其一一:穷鳞无处避，网罟如云密。悠然钓台畔，袖手看落日。
题束季博山园二十首  其一二:神仙好狡狯，空飞万里行。石桥小如许，铁杖响彭铿。
题束季博山园二十首  其一三:扪萝上复上，未省所历高。忽与归鸿值，万里一羽毛。
题束季博山园二十首  其一四:冷石眠夏天，冰室透毛骨。所以安乐窝，大暑苦不出。
题束季博山园二十首  其一五:澄然蓄清浏，百尺往往深。不放寒沤发，可以观我心。
题束季博山园二十首  其一六:此处若为关，自来还自去。中有无心人，不妨相伴住。
题束季博山园二十首  其一七:都将千石危，化作一林雪。尽日无别香，五月何曾热。
题束季博山园二十首  其一八:幽人读书处，皎皎霜月烂。香影不可掇，高花在岩畔。
题束季博山园二十首  其一九:别来五百岁，于焉驻飙驭。吴市梅子真，解后亦神遇。
题束季博山园二十首  其二○:好着在眼前，世上少人觉。留此妙不传，付与神仙着。
张敞画眉图:眉妩臣罪小，君王一笑休。明日章台路，便面越风流。
相如抚琴:不负百年心，琴中托意深。如何浑忘却，犹费白头吟。
猿鹿图:野鹿正周张，猿投两臂长。由基方逞巧，何似总相忘。
胡孙图:山果包已尽，充然两嗛中。雄雌自相命，槲叶老秋风。
山中吟  其一:平生独爱山，日日频跻攀。自得山中趣，结庐万山间。
山中吟  其二:山西茂林麓，中有盘旋谷。飘飘双凤凰，飞立山上玉。
山中吟  其三:日出华山阳，月出庐山岗。巫山云漠漠，雁山烟苍苍。
山中吟  其四:东望泰岳松，西望苍梧竹。知心侣渔樵，忘情友麋鹿。
山中吟  其五:山深春亦寒，野鸟声绵蛮。山花随处发，香风吹幽兰。
山中吟  其六:夏日飞火云，枕簟访深僻。坐此松竹林，冰泉嗽寒石。
山中吟  其七:西风凉萧萧，雁过秋空高。时有岩桂发，落叶飞长皋。
山中吟  其八:三冬气凛冽，独立千崖雪。横斜溪上梅，影落溪桥月。
山中吟  其九:身在此山中，闲情薄太空。行歌白云里，白云连崆峒。
山中吟  其一○:朝餐山上霞，暮采山下药。安得山中人，共跨山头鹤。
绝命词:二男并一女，随我上梯云。烈士甘焚死，丹心照紫雯。
哭张元吉:时平持论易，世否见才难。孤柱支颠厦，危船上急滩。
观水:沧江无尽水，夜夜随潮去。若复作潮来，沧江止不住。
题画 春景:春水满四泽，浪暖鱼龙化。呼吸成风云，霖雨遍天下。
题画 夏景:夏云多奇峰，翠屏高列耸。瑞气负钟灵，羣低皆仰供。
题画 秋景:秋月扬明辉，芙蓉开朵朵。卷起水晶帘，明月清风我。
题画 冬景:冬岭秀孤松，松枝傲霜雪。不同桃李春，永抱岁寒节。
金樱子  其一:采采金樱子，采之不盈筐。佻佻双角童，相携过前岗。
金樱子  其二:采采金樱子，芒刺钩我衣。天寒衫袖薄，日暮将安归。
伯恭{女至}家书所见  其一:百舌在墙东，其子在墙西。纵有反哺日，那得如哺儿。
伯恭{女至}家书所见  其二:百舌在墙头，其子在墙根。飞飞拾虫蚁，哺之何殷勤。
伯恭{女至}家书所见  其三:百舌在墙廉，其子在墙阴。他年汝哺儿，方识父母心。
喜雨示儿{女至}  其一:维天降灵雨，物物均所蒙。胡为兹穑稼，不知草芃芃。
喜雨示儿{女至}  其二:维天降灵雨，虽迟良胜无。百谷顿苏苏，民忧不少纾。
喜雨示儿{女至}  其四:维天降灵雨，而或惰不耛。他时无敛穧，谁怜汝啼饥。
莲生  其一:莲生污泥中，其叶何青青。人生有恒性，云胡荡于情。
莲生  其二:莲生污泥中，其叶何郁郁。人生有恒性，云胡蔽于欲。
莲生  其三:莲生污泥中，其实何戢戢。人生有恒性，云胡狃于习。
跋信中隠秋江捕鱼图:逸兴寄沧洲，高风落木秋。欲携我蓑笠，渡口上渔舟。
晚行书所见:山涧雨初收，涓涓水乱流。树根一片石，童子坐牵牛。
梅影:山空年岁晚，老气寒峥嵘。耿耿霜月夜，相看直到明。
极目:羣形寂无声，四野澹将夕。中庭聊极目，一鸟渡空碧。
观湖  其一:潮来沙石没，潮去沙石露。士生那无学，学则词章富。
观湖  其二:潮来舴艋正，潮去舴艋欹。士生那无学，学则气习移。
观湖  其三:潮来鱼网设，潮去鱼网收。士生那无学，学则德业优。
观湖  其四:飞飞洲上禽，亦能戾于天。圣域尚能臻，吾车安敢旋。
太阳  其一:太阳一入地，亦足蒸成霞。老学傥能勉，声绩岂不华。
太阳  其二:太阳一入地，尚能掣成电。老学傥能勉，气质岂不变。
太阳  其三:太阳一入地，照月还生光。老学傥能勉，缮性岂不臧。
太阳  其四:太阳一入地，经天返复返。老学傥能勉，去圣岂云远。
太阳  其五:君子之于学，没身而后已。苟未至陨越，敢不湛攸止。
老学忽有所得:刊落闲枝叶，推寻到本根。始知酬酢处，无地不乾坤。
记先贤:进学在致知，涵养须用敬。廓然而大公，物来则顺应。
武夷茶:石乳沾余润，云根石髓流。玉瓯浮动处，神入洞天游。
钓台二首  其一:公为名利隠，我为名利来。羞见先生面，黄昏过钓台。
钓台二首  其二:已上桐江台，又弄桐江钓。不食桐江鱼，不怕严公笑。
梅江晚泛二首  其一:罢读出江岸，江波滚滚来。呼舟闲打桨，载月二更回。
梅江晚泛二首  其二:何处吹横笛，萧萧荻苇丛。徐看钓艇出，蓑笠一渔翁。
吟社递至诗卷足十四韵以答之为梅水村发也  其一:铁石其心肠，冰雪其襟胸。晨陪玉辇游，夕堕瘴海东。
吟社递至诗卷足十四韵以答之为梅水村发也  其二:萧艾秽羣芳，草木纷零落。梅花我辈人，例合束高阁。
吟社递至诗卷足十四韵以答之为梅水村发也  其三:紫薇号舍人，红荔名郎官。梅花隠君子，未可一样观。
吟社递至诗卷足十四韵以答之为梅水村发也  其四:无诗对梅羞，诗成梅花开。梅自工于诗，欧九却识梅。
吟社递至诗卷足十四韵以答之为梅水村发也  其五:霜凋雪剥余，万卉生意动。梅花让羣芳，回施春风供。
吟社递至诗卷足十四韵以答之为梅水村发也  其六:欲花未花时，此妙无人知。着花已多事，更为花吟诗。
吟社递至诗卷足十四韵以答之为梅水村发也  其七:子猷癖爱竹，无梦到香影。雪夜棹匆匆，未必有诗兴。
吟社递至诗卷足十四韵以答之为梅水村发也  其八:香魂逐逋去，翠羽招不还。醉倒赵师雄，一身花影寒。
吟社递至诗卷足十四韵以答之为梅水村发也  其九:我爱梅花清，梅花怜我癯。宁为寒东野，毋为渴相如。
吟社递至诗卷足十四韵以答之为梅水村发也  其一○:对梅日一醉，无酒如梅何。尘世独醒人，卑之毋甚高。
吟社递至诗卷足十四韵以答之为梅水村发也  其一一:水月一联诗，桃杏不敢近。卷锦归之梅，梅花无可逊。
吟社递至诗卷足十四韵以答之为梅水村发也  其一二:无贽谒梅花，一诗我破戒。春风如打勘，具有案卷在。
吟社递至诗卷足十四韵以答之为梅水村发也  其一三:梅花老山林，思与天下芳。琼花差清白，荐之守维扬。
吟社递至诗卷足十四韵以答之为梅水村发也  其一四:怀哉丈人行，四海空交游。桃李不识面，一生慕荆州。
山间:谷鸟鸣声滑，山云变态新。清渠不没胫，亦有浣纱人。
武林绝句  其一:缤纷迎酒伎，宛转卖花声。偶似承平世，携书试凤城。
武林绝句  其二:比屋单衣日，名城冷食天。居人多上冢，远客未归田。
秋晚园中  其一:篱落围秋色，株梢罥晚晖。菊花供曲尽，桐叶饲鱼稀。
秋晚园中  其二:风叶相仍下，家童未埽除。绵联封蛰户，残缺带虫书。
送春:宿雨淹无霁，落花翠点苔。东君今日去，借问几时回。
端午:节遇端阳日，蒲觞满自斟。兴怀多感旧，吊古漫成吟。
七夕:一叶井梧飘，双星忽相值。却怜参与商，晤会当何夕。
初晴:久雨初收霁，开窗动我情。野花含宿泪，山鹊弄新声。
赠行:无酒不成别，无诗别不成。别君诗一首，马上酒三行。
景物:景物撩人□，兴思百念攒。亨屯原有定，呼酒拚红颜。
忆攒宫:山河绕故封，常照旧时月。独有会稽陵，萧然成狐窟。
瞻兰芎山:兰芎围绝嶂，图画望中悬。几度令人慕，登临学葛仙。
赋友授徒:孤竹清风迥，尼坛化雨淋。羣英公乐育，何必羡华簪。
哭赵昴发:生为大宋人，死为大宋鬼。何以洗此污，清溪一泓水。
诗一首:蓝田战秦将，子婴竖降帻。至今柏树精，疑是卧龙魄。
废宅:王侯多第宅，草满玉阑干。纵有春光在，人谁看牡丹。
越女:越女为驱虏，朝来揽镜慵。欲梳新堕马，忍□□□□。
长桥:皎皎冰壶里，天寒六月风。水仙来往处，三岛忽相通。
孤山:袅袅云中路，沧浪四面开。诗人吟不得，唤作小蓬莱。
柏堂:零落雪霜后，犹含千载春。一株化为石，谁是种时人。
金沙井:细细沙痕落，流金在井泉。山人邀我饮，化骨共为仙。
巢居阁:昔日巢居客，今为天上仙。文章流海内，几杖葬山前。
玛瑙坡:石径生光怪，传流玛瑙坡。天人曾布地，此物至今多。
巾子峰:首出群山内，晴窗几处看。不因风雨折，开槛满溪寒。
南屏山:日落游人散，山寒起树声。玲珑石上穴，处处有云生。
飞来峰:飞来天竺远，山秀已含春。不遇名僧识，千年岂有神。
连岩:岌岌青松外，安知鸟翼孤。寒猿三叫罢，便是蜀州图。
伏龙溅:静久波涛散，溪深涌乱丝。悠悠山下客，将见水停时。
葛坞:此坞久无色，何年朝太真。晓耕云下路，犹恐是仙民。
朱墅:白云今不去，惆怅昔人非。叶落风前响，犹疑踏雪归。
青林岩:鸟外无行迹，寒林引薜萝。山中僧已老，不信雪霜多。
理公岩:日月岩前鸟，秋来不复闻。达人今已化，名系此山云。
呼猿洞:青松愁绝涧，日夜白猿吟。掌握多相就，安知世上心。
龙泓洞:六月千里旱，偷泉心亦卑。不烦山老祝，神物久无思。
北高峰:杳杳孤峰上，寒阴带远城。不知山下雨，奎斗自分明。
白云峰:万顷田间雨，多从顶上生。野人犹不足，常拟凿为平。
南高峰:日气层层秀，连山万丈孤。崔嵬天上影，一半入江湖。
慈云岭:落日愁飞雨，云中一线明。西湖将尽处，忽见大江横。
歌樵岭:衣冠仁义少，敢忽岭边人。亦恐修荣达，行歌自负薪。
香林洞:百年樵斧外，留得挂寒猿。不奈西溪水，流香出洞门。
卧龙山:岁旱须神物，皆疑石有名。卧龙今不起，长负泽边情。
石桥:突兀临飞鸟，溪僧惯往来。云山多乐处，且入小天台。
杨梅坞:夏日红相照，天晴坞自开。襄阳多稚子，摘赠故人来。
枫木坞:太平云外客，行采老山中。莫叹秋霜早，君看世上枫。
保叔塔:寂寥千古事，今日有谁登。落日云间合，空中露几层。
辟支塔:佛心随处见，层出更分明。不用催灯火，天高月自生。
东岗古塔:东岗人不识，野寺在樵渔。落叶年年满，春风为扫除。
华严塔:石下有灵骨，千年生玉芝。山神每藏护，不使世人知。
翠樾堂:野鸟久不去，清风长近人。山间岂有历，祇见四时春。
玛瑙宝胜寺:昔日岩栖处，松花落草根。瓦中匪是我，棺椁任乾坤。
华盖山:七山如北斗，城锁几重重。斗口在何处，正当华盖峰。
白沙泉:不见泉来穴，沙平落细声。夜高寒月漾，银汉太分明。
涌金池:涌金春色晚，吹落碧桃花。一片何人得，流经十万家。
法安院:寂寞庵前草，春深鹿自耕。老僧垂白髪，山下不知名。
诗一首:诗魂躔斗壁，醉力撼蓬莱。剖山无鹊印，倾厩尽龙媒。
清心堂:前后坐亭上，饮水皆自持。其间贤太守，谁复畏人知。
春草池:寂寂绿岩畔，相期无数人。不知康乐后，池草几回春。
西山:云引踏青客，寻山西出城。始知图画上，今日有人行。
白云岭:白云出山去，摇曳或西东。人住白云下，安然心已空。
鹿端山:千年白鹿地，今有佛楼台。昨日到山下，衔花犹出来。
五马坊:相传有五马，曾此立踟躇。人爱使君好，换鹅非俗书。
众乐园:昨日折花者，又随蜂蝶来。思量妨底事，红蕊续还开。
莲花庄:会昌湖上客，今已化为尘。一束青刍奠，空思如玉人。
西堂:谢公何所忆，白日看云眠。忽梦惠连弟，遂得春草篇。
海月堂:杳杳璧沉水，亭亭珠在渊。落潮流不去，还向定中圆。
翠幄轩:海榕树倒出，皮干亦轮囷。或问寿几许，千年为一春。
红云阁:重重风日透，花气满池塘。谁把红云比，红云无此香。
沧浪阁:萍实祗如斗，练江都熨开。水清当自鉴，无为濯缨来。
冷翠阁:山杪一泉迸，俯窥临日崖。明珠不待拾，自溅入人来。
后永嘉百咏 放生池:悠然已更乐，知是鼎中余。有海尚可往，慎毋重见渔。
后永嘉百咏 南塘:出门日已晚，棹短路何长。頼有风相送，荷花十里香。
客儿亭:昔日林间兴，风流谢客儿。春山花又发，不见屐来时。
句  其三:我爱临封好，从来礼义乡。江山足形胜，风物半冠裳。
书舂陵门扉:有风还自掩，无事昼常关。开阖从方便，乾坤在此闲。
颍州府学释奠先圣郡中童子亦来拜谒以诗勉之:蔼蔼青衿子，来修谒庙仪。怜他眉宇秀，中有起家儿。
诗一首:山人跨雪精，上便不论程。嗅地打不动，笑天休始行。
登立鱼峰:载酒听莺语，春风到处吹。鱼峰如有约，蜡屐正相宜。
梦中作:亭尤逢夜竹，不识自知音。朦胧望明月，终得拂青尘。
偈:今期甚好雪，纷纷如秋月。文殊不出头，普贤呈丑拙。
玛瑙坡四咏  其一:玛瑙坡前树，春来亦着华。雨晴烟乍敛，浓艳鬬朝霞。
玛瑙坡四咏  其二:玛瑙坡前水，泠泠夏亦寒。夜深明月上，珠颗落冰盘。
玛瑙坡四咏  其三:玛瑙坡前路，秋宵独倚筇。草深藏鬼火，苔老绝人踪。
玛瑙坡四咏  其四:玛瑙坡前石，坚贞可补天。女娲何处去，冷落没寒烟。
山中行:苒苒岩上云，潺潺涧中水。山鸟如唤人，喃喃深林里。
秋病:买药囊无金，伏枕头有霜。夜深不得睡，隙月射秋床。
闻蛩:沉沉向秋暮，切切声相续。夜静草堂深，闲床照孤烛。
湖上闲坐:终日湖亭坐，悠悠万虑闲。眼前何所有，寒水与秋山。
池上:沤生复沤灭，水湿元无异。尽日倚栏看，无人知此意。
病中怀石壁行绍上人:石壁春归去，孤山秋未来。夜深扶病坐，明月照苍苔。
池上:荷叶罩芙蓉，员香映嫩红。佳人南陌上，翠盖立春风。
辞世:戍亥重逢日，乾坤透迥时。幻身今已脱，明日有丹梯。
皇帝阁立春帖子:北陆凝阴尽，千门淑气新。年年金殿里，宝字贴宜春。
岘山:羊公民爱深，原叔复善政。缉祠流声诗，才德交辉映。
邵武作:爱重八九月，登高上下楼。林红云白处，寒濑泊渔舟。
日暮游东涧  其一:极目生晚照，溪云偶成朵。大朴曾未分，青山自唯我。
日暮游东涧  其二:极目生晚照，远树笼微阴。谁知清浅流，别有沧海深。
日暮游东涧  其三:极目生晚照，幽情眷兰芷。白苹叶里风，不在秋江起。
日暮游东涧  其四:极目生晚照，步影何迟迟。归禽古木中，相对频相窥。
日暮游东涧  其五:极目生晚照，蓬莱匪仙境。钓得十二鳌，重来谢孤影。
送僧:松风清未休，水月淡相对。去来非等闲，必许孤云会。
颂云门九九八十一  其二:九九八十一，大勋不竖赏。若谓无詨讹，金刚曾合掌。
拟寒山送僧:择木有灵禽，寒空寄羽翼。不止蓬莱山，冥冥去何极。
寄于秘丞  其一:石径通岩窦，引步藏欹侧。蓬莱人不来，扫尽苍苔色。
寄于秘丞  其二:飞瀑千万层，五月状冰雪。将期云雾开，永夜对孤月。
答当生不生:咄咄休强名，刍狗亦为累。寂寥金粟身，曾未求诸己。
春日怀古  其一:门外春将半，岩冰暖有声。玄沙曾未到，虚得偃溪名。
春日怀古  其二:门外春将半，青青野色分。桃花开欲尽，无处觅灵云。
春日怀古  其三:门外春将半，羣芳斗盛时。邻家有庭柏，诸祖共相知。
春日怀古  其四:门外春将半，幽禽语共新。宝陀岩上客，应笑未归人。
革辙二门  其一:劫火曾洞然，木人泪先落。可怜傅大士，处处失楼阁。
革辙二门  其二:德云闲古锥，几下妙峰顶。唤他痴圣人，担雪共填井。
革辙二门  其三:祖佛未生前，已震涂毒鼓。如今谁乐闻，请试分回互。
革辙二门  其四:宛转复宛转，真金休百炼。丧却毗耶离，无人解看箭。
拟弋者慕:翠羽立高枝，危巢对落辉。碧潭千万丈，直下取鱼归。
寄灵隐惠明禅师  其二:海峤生片云，有时忽如盖。不挂飞来峰，悠悠拟何待。
僧问四宾主因而有颂颂之  其九:宾主分不分，颟顸绝异闻。解布劳生手，寄言来白云。
春日示众  其一:门外春将半，闲花处处开。山童不用折，幽鸟自衔来。
春日示众  其二:门外春将半，闲花处处开。山童曾折后，幽鸟不衔来。
送僧:千峰雨雪时，别我情何极。不知天地间，更有谁相识。
送僧归天童:峨峨太白峰，倚翠列霄岸。羡君乘兴归，凭栏与谁看。
经古堰偶作:出城四十里，古堰若天外。飞棹清浅中，孤影自相对。
赋病鹤送奉伦禅者:欲飞飞未得，冷泊杉松枝。如何垂天云，远远同一涯。
送久禅德归兰亭:右军墨池月，照我复照谁。千里忽相到，中峰多病师。
彻云涧:延绵不可穷，寒光彻云际。落石早雷鸣，溅空春雨细。
题惠聚寺:人莫嫌山小，僧还爱寺灵。殿高神气力，龙活客丹青。
平望赠蚊:安得神仙术，试为施康济。使此平望村，如吾江子汇。
山下泉:可致清川广，难量利物功。涓流此山下，谁识去无穷。
纥那曲 一:杨柳郁青青，竹枝无限情。同郎一回顾，听唱纥那声。
纥那曲 二:蹋曲兴无穷，调同辞不同。愿郎千万寿，长作主人翁。
生查子 一:侍女动妆奁，故故惊人睡。那知本未眠，背面偷垂泪。
生查子 二:懒卸凤凰钗，羞入鸳鸯被。时复见残灯，和烟坠金穗。
一片子:柳色青山映，梨花雪鸟藏。绿窗桃李下，闲坐叹春芳。
上同州使君伯:大贤本孤立，有时起丝纶。伯父自天禀，元功载生人。
留别:桑林映陂水，雨过宛城西。留醉楚山别，阴云暮霋霋。
赠李侍御:青冥孤云去，终当暮归山。志士杖苦节，何时见龙颜。
又赠李侍御:渺然客子魂，倏铄川上晖。还云惨知暮，九月仍未归。
送别:春江愁送君，蕙草生氤氲。醉后不能语，乡山雨雰雰。
失题:时与醉林壑，因之堕农桑。槐烟渐含夜，楼月深苍茫。
失题:桑叶下墟落，鹍鸡鸣渚田。物情每衰极，吾道方渊然。
失题:胡风迎马首，汉月学蛾眉。久戍人将老，长征马不肥。
赠日本僧空海离合诗:仍可万里来，可非衒其才。增学助元机，土人如子稀。
句:此心复何已，新月清江长。云归石壁尽，月照霜林清。
用谢艮斋韵题欧阳长老墨梅  其一:误墨虽藏白，飞埃欲敛昏。谁将草玄手，着意写前村。
用谢艮斋韵题欧阳长老墨梅  其二:屏灯红灼烁，窗月正黄昏。印出横斜影，分明竹外村。
用谢艮斋韵题欧阳长老墨梅  其三:溪藤横翠约，老眼颇眵昏。唤入凌烟后，江村不是村。
用杨诚斋韵再题欧阳长老墨梅  其一:红妆夸睡足，粉额趁颜开。惟有江梅样，蛾眉淡拂来。
用杨诚斋韵再题欧阳长老墨梅  其二:玉容曾浥麝，彷佛带香开。不比真花怯，斓斑怕雨来。
用杨诚斋韵再题欧阳长老墨梅  其三:从来冰雪体，引墨为君开。寄语金鸾客，和羹人正来。
元日:老病忘时节，空斋晓尚眠。儿童唤翁起，今日是新年。
偶题:逢花眼倦开，见酒手频推。不恨吾年老，恨他将病来。
哭{匚赣}十五章  其一:方看竹马戏，已作薤露歌。哀哉天丧予，老泪如倾河。
哭{匚赣}十五章  其二:玉雪色可爱，金石声更清。孰知摧轮早，跬步不可行。
哭{匚赣}十五章  其三:念汝虽孩童，气已负山岳。送汝已成人，行路已悲愕。
哭{匚赣}十五章  其四:他年驷马车，谓可高吾门。只今关心处，政在青枫根。
哭{匚赣}十五章  其五:糊涂不成书，把笔意甚喜。举头见爷笑，持付三四纸。
哭{匚赣}十五章  其六:笑揖索酒罢，高吟关关鸠。至今此篇诗，狼籍在床头。
哭{匚赣}十五章  其七:汝父诚有罪，汝母孝且慈。独不为母计，仓皇去何之。
哭{匚赣}十五章  其八:泪尽眼欲枯，痛深肠已绝。汝方游浩荡，万里挟雄铁。
哭{匚赣}十五章  其九:中堂与曲室，闻汝啼哭声。汝父与汝母，何处可坐行。
哭{匚赣}十五章  其一○:从人索莲花，手持双白羽。莲花不可见，莲子心独苦。
哭{匚赣}十五章  其一一:足音答答来，多在雪楼下。尚忆附爷耳，指问壁间画。
哭{匚赣}十五章  其一二:我痛须自排，汝痴故难忘。何时篆冈竹，重来看眉藏。
哭{匚赣}十五章  其一三:昨宵北窗下，不敢高声语。悲深意颠倒，尚疑惊着汝。
哭{匚赣}十五章  其一四:世无扁和手，遗恨归砭剂。嗟谁使之然，刻舟宁复记。
哭{匚赣}十五章  其一五:百年风雨过，达者齐殇彭。嗟我反不如，其下不及情。
重叶梅  其一:百花头上开，冰雪寒中见。霜月定相知，先识春风面。
重叶梅  其二:主人情意深，不管江妃怨。折我最繁枝，还许冰壶荐。
诗二首  其一:地高风易作，天漏雨偏多。访橘苏仙井，看碑义帝坡。
诗二首  其二:忆昔韩退之，南征过吾州。持觞看叉鱼，妙句落芳洲。
严陵钓台:无复尘劳梦，犹蒙故旧知。宁辞万钟禄，不负一纶丝。
闻蝉:悄悄山郭暗，故园应掩扉。蝉声深树起，林外夕阳稀。
邀凉亭五首  其一:劲节不可拗，浄色不受污。平生今日交，屹屹老桂树。
邀凉亭五首  其二:史君大雅资，胸中淡无欲。尤物能移人，犹有此数竹。
邀凉亭五首  其三:凉风不肯来，偃蹇如相要。悠悠天地间，舍我从谁邀。
邀凉亭五首  其四:未必柳柳州，有此一饷凉。心清境自静，内躁物亦强。
邀凉亭五首  其五:簿书本不俗，安能碍凉飔。少陵冰壑心，却恨与事违。
上帅漕闵雨十首  其一:天子治平切，一贤远王畿。朝廷岂不重，赤子贫无依。
上帅漕闵雨十首  其二:九雨当一晴，燥湿未应革。那知平畴间，已作龟兆坼。
上帅漕闵雨十首  其三:一冤旱三年，此理乃无欺。乖和自相召，天意容何私。
上帅漕闵雨十首  其四:文移急征输，追逮及圭撮。安得语里胥，反手逐旱魃。
上帅漕闵雨十首  其五:豪家低昂心，常对时亏盈。卓氏一窖粟，杀人眂长平。
上帅漕闵雨十首  其六:白粲十万艘，日夜随东流。常平贯虽朽，还作苏民不。
上帅漕闵雨十首  其七:饥民日嗸嗸，汹汹溃堤水。痛决未可知，无易此一蚁。
上帅漕闵雨十首  其八:羸然一老翁，一病一伤和。寒暑不可测，奈此根本何。
上帅漕闵雨十首  其九:天时不可齐，天心不可违。君子能知天，手转丰凶机。
上帅漕闵雨十首  其一○:德意徧岩谷，纯心对云天。办此一爇香，从公作丰年。
送赵介之赴舂陵十首  其一:访旧知俗非，好书与理近。气味既如此，况复少畦畛。
送赵介之赴舂陵十首  其二:少年擢两科，才气揜公行。恨无东坡翁，为君赋秋阳。
送赵介之赴舂陵十首  其三:百里不足骋，千里漫同流。推君友于心，对此良优优。
送赵介之赴舂陵十首  其四:君知作县易，我知作县难。临深以思险，愿勿作易观。
送赵介之赴舂陵十首  其五:赋拙君能传，政拙君当继。为问舂陵人，巧者竟谁似。
送赵介之赴舂陵十首  其六:尝闻居士语，丁宁有深旨。要使眼高人，不识贵公子。
送赵介之赴舂陵十首  其七:忍酒非上策，忍醉乃真方。长忆醒时悔，须减醉时狂。
送赵介之赴舂陵十首  其八:龃龉不足病，快意或为妖。尤物亦移人，此念当永消。
送赵介之赴舂陵十首  其九:二老不忍别，相期尚百年。正当爱日时，剩种北堂萱。
送赵介之赴舂陵十首  其一○:嫣然亭上雨，鉴止池边月。人隔九疑山，何以慰愁绝。
别徐商老奉祠归清江五首  其一:平生兄弟间，聚少散亦多。欲作对床梦，奈此往复何。
别徐商老奉祠归清江五首  其二:法许公不许，法不如公严。公不为我留，宁避世俗嫌。
别徐商老奉祠归清江五首  其三:我归不能休，公去不可挽。依依原隰间，相对意无限。
别徐商老奉祠归清江五首  其四:尝觇金匮书，遗逸穷冥搜。肯令太史氏，挽作周南留。
别徐商老奉祠归清江五首  其五:离离鸿雁行，漠漠鲈莼秋。谁独无此情，何以写我忧。
和王弱翁七首  其一:不作画梁燕，定非幽谷鶑。此心无着物，万事莫留名。
和王弱翁七首  其二:猫头争立玉，黄雀剩披绵。橘子生犹绿，江南十月天。
和王弱翁七首  其三:漏恩余草木，苛敛察箕头。犹有形骸碍，谁为根本忧。
和王弱翁七首  其四:浓淡云山色，抑扬风水声。体中有佳处，不是喜双清。
和王弱翁七首  其五:晓日开屏障，篮舆行画图。融融万物表，此处是规模。
和王弱翁七首  其六:霜螯百镒重，人世一身多。我意已凄惨，如君风味何。
和王弱翁七首  其七:地熟桑麻易，村深气象醇。此行真不恶，今日似阳春。
燕居十六首  其一:事以义为本，尤须礼作舆。有时当致曲，切勿背吾初。
燕居十六首  其二:多贪缘纵欲，多欲必伤生。来日应难料，空留不善名。
燕居十六首  其三:酒尽或容求，恩伤不可收。伟哉王相国，沉默孰与侔。
燕居十六首  其四:荆棘不须栽，须容驷马来。面前如路窄，何地不蒿莱。
燕居十六首  其五:迂辔不难为，长愁与我违。忍贫胜忍辱，免被好人嗤。
燕居十六首  其六:好语噤难出，卑词强应酬。只云逃口祸，却恐遂成偷。
燕居十六首  其七:事事皆由命，穷通各有时。穷通吾顺处，虽命亦何为。
燕居十六首  其八:竞索驾高车，吾宁守户枢。安能念荣悴，且欲辨贤愚。
燕居十六首  其九:宿怨养痈疽，终须殒此躯。若能忘物我，天下尽平衢。
燕居十六首  其一○:为利较锱铢，真成小丈夫。脂肥不满腹，罪已塞堪舆。
燕居十六首  其一一:七情随物感，惟怒最难平。我若能忘物，如雷动太清。
燕居十六首  其一二:我身何自有，毫发自亲来。身且非吾物，何论身外财。
燕居十六首  其一三:好毁非佳士，毋轻听彼言。如人名父母，急去不须闻。
燕居十六首  其一四:物害须当去，无为煦煦仁。可怜永某氏，爱鼠却伤人。
燕居十六首  其一五:冬月不启壁，深虑惊蛰虫。物方全性命，如我爱吾宫。
燕居十六首  其一六:捧檄为亲喜，拖绅岂我荣。若谋妻与子，宁不愧何平。
题赵昌父山居八咏 竹隠:大隠隠于酒，小隠隠于竹。何不呼曲生，来同此君宿。
题赵昌父山居八咏 晏斋:五陵槿梢花，千驷草头露。富贵人始传，屡空今不数。
题赵昌父山居八咏 苔竹轩:青士长得瘦，翠兄工买贫。向来素爱者，已赚一诗人。
题赵昌父山居八咏 两峰堂:踏得草鞋穿，行得汗脚损。却换一枝藤，拄到双玉笋。
题赵昌父山居八咏 已矣轩:蛮触无休日，菟裘有别天。抚松非已矣，采菊未悠然。
题赵昌父山居八咏 倚云亭:俗子令眼白，瑞峰令眼青。自移听雨榻，且上倚云亭。
题赵昌父山居八咏 霞牖:夕借月为烛，晨将霞作帘。犹言贫到骨，不悟取伤廉。
题赵昌父山居八咏 青毡堂:客来借毡看，笑指一书策。不管卖不行，且图偷不得。
隔岸:隔岸淮南树，中流渡北人。数来无急务，一数一回新。
甲寅二月十八日牡丹初发:排日上牙牌，记花先后开。看花不子细，过了却重回。
燕脂楼子:楼子燕脂色，灯前艳更鲜。看花直到晓，今夕不成眠。
登度雪台:欲问金沙信，聊登度雪台。碧桃良解事，开过架梢来。
题王才臣南山隠居六咏 庄敬日强斋:居人晏犹眠，行子夕未宿。此心从何生，却道力不足。
题王才臣南山隠居六咏 格斋:读书轮何知，问羊马何与。二理仍两心，终无研究处。
题王才臣南山隠居六咏 南谷:我生本南溪，我长寓南谷。是子底无良，夺我谷中菊。
题王才臣南山隠居六咏 竹亭:春亦只如是，冬亦只如是。别有一清风，请君参此味。
题王才臣南山隠居六咏 松庵:与花不同色，与竹元同德。风月偏相寻，携手清凉国。
题王才臣南山隠居六咏 腴亭:蜀张与蜀花，乡人相解后。人存花更腴，人去花亦瘦。
寄题刘巨卿家六咏 诣斋:紫鸾自超诣，一日可天地。儿郎但读书，圣处底难至。
寄题刘巨卿家六咏 蒙斋:是心如维斗，万物所取正。蒙之以微云，孤光更渊靓。
寄题刘巨卿家六咏 拙庵:天下无个事，巧着事便生。濂溪一赋在，座右不须铭。
寄题刘巨卿家六咏 西隠:山林与朝市，隠处俱未是。只个西枝西，默坐且求志。
寄题刘巨卿家六咏 壶天:其大弥九苍，其小贮一壶。静观性中天，大小竟何如。
寄题刘巨卿家六咏 来熏轩:熏风自南来，万象皆披襟。老子本不热，看他度青林。
小酌:酒入春逾劲，天寒烛始明。偶然倾一盏，政尔忽三更。
芍药初生:芍药新移种，红拳餐万雏。看来已可爱，未问有花无。
寄题万元享舍人园亭七景 意山:不识弁山面，相逢笠泽诗。祇应晚云散，玉立对门时。
寄题万元享舍人园亭七景 蒲鱼港:蒲牙长几何，已足庇玉尺。只恐如主人，潜逃逃不得。
寄题万元享舍人园亭七景 溪云:阁前三面山，阁下一溪水。云出戏作霖，却归宿檐里。
寄题万元享舍人园亭七景 闲世界:要寻闲世界，不在世界外。明月与清风，何朝不相对。
寄题万元享舍人园亭七景 也贤:架亭元用木，一夕化为竹。醉眼碧成朱，若个是苍玉。
寄题万元享舍人园亭七景 倚苕:何处苕溪好，请君来倚楼。西山也驩喜，奔走入帘钩。
寄题万元享舍人园亭七景 绵隠堂:试问隠绵上，何如隠东山。出处两无阂，世间出世间。
同次公观细陂小坐行店:店歇疑为旅，溪行当出郊。莓苔依断蓼，翡翠上寒梢。
与子上野步:篱落深深巷，茅茨小小家。冬晴好行脚，何处不梅花。
上元前一日游东园看红梅三首  其一:欲折红梅朶，看来不忍攀。周回寻四处，恰得一枝繁。
溪边月上二首  其一:正月十四夜，如何月便团。似知吾辈出，预借上元看。
溪边月上二首  其二:片子黄金餠，看来只管高。忽然落溪水，杂碎作银涛。
春晴:日透微风暖，风揉嫩日佳。祇知趱桃李，不道落梅花。
寄题太和丞公沈君公馆亭台四咏 真清亭:苍髯秦大夫，瘦骨孤竹君。主人似二子，二子似主人。
寄题太和丞公沈君公馆亭台四咏 特秀亭:秋月弄长江，平地点远岫。赞府诗句中，字字江山秀。
寄题太和丞公沈君公馆亭台四咏 成蹊亭:红雨未随风，白雪忽满枝。祇今正月尾，政是断肠时。
寄题太和丞公沈君公馆亭台四咏 读书台:庭散纸尾鹜，窗聚案头萤。无端循除水，也学夜诵声。
寄题分宜李克明上舍高居二咏 不碍云山楼:想见谪仙裔，卷帘双眼寒。云山千迭碧，飞舞入栏干。
寄题分宜李克明上舍高居二咏 东塾:一凤领四雏，夜作吾伊声。梧桐高拂日，好去瑞尧庭。
踏青:雨换溪溪玉，花呈岭岭春。秧田暄处早，茅屋补痕新。
夙兴待旦二绝  其一:觉后难重睡，醉余还独醒。东窗不肯白，挑尽一灯青。
夙兴待旦二绝  其二:村里无铜漏，金鸡管杀更。百声犹未晓，却等第三声。
子年刘郎写余老貌求赞:鬓少梳欲无，髭短镊更少。搔鬓祗捻髭，觅句何日了。
晚宿小罗田四首  其三:萧洒低低屋，虚明小小窗。客间那得许，窗外更寒江。
晚宿小罗田四首  其四:白酒聊三盏，青灯欲二更。倦来乘急睡，过了睡难成。
甲子初春即事六首  其一:老子烧香罢，蜂儿作队来。徘徊绕襟袖，将谓是花开。
甲子初春即事六首  其二:腊去寒犹在，春来花未开。东风忽然到，放尽一园梅。
甲子初春即事六首  其三:径李浑秾白，山桃半淡红。杏花红又白，非淡亦非秾。
甲子初春即事六首  其四:只有观书乐，其如病眼何。但令吾意适，不必卷头多。
甲子初春即事六首  其五:骤暖如初夏，通身退夹衣。只言寒已去，却等五更归。
甲子初春即事六首  其六:人怨花迟发，天教暖早催。不知要催落，却道是催开。
二月十四日晓起看海棠八首  其一:过雨天犹湿，新晴日尚寒。悬知晓妆好，破雾急来看。
二月十四日晓起看海棠八首  其二:初日光殊薄，晴梢露正浓。真珠妆未稳，更着柳边风。
二月十四日晓起看海棠八首  其三:晚得看花诀，丁宁趁绝晨。乘他醉眠起，别是一精神。
二月十四日晓起看海棠八首  其四:四面花光合，一身香雾红。忽从霞绮上，跳下锦城中。
二月十四日晓起看海棠八首  其五:花密无重数，看来眼转迷。化为花世界，忘却日东西。
二月十四日晓起看海棠八首  其六:外种百来树，中安一小亭。放眸红未了，红了是天青。
二月十四日晓起看海棠八首  其七:老子侵星起，蜂儿先我忙。渊才无鼻孔，信口道无香。
二月十四日晓起看海棠八首  其八:除却牡丹了，海棠当亚元。艳超红白外，香在有无间。
寄题袁机仲侍郎殿撰建溪北山四景 妙浄庵:韩子不肯佛，饶操苦出家。何如妙浄老，紫橐碧莲花。
寄题袁机仲侍郎殿撰建溪北山四景 冰壶阁:竹国风世界，梅兄雪友朋。地清无可比，且道玉壶冰。
寄题袁机仲侍郎殿撰建溪北山四景 玉虹桥:银河月外来，玉虹天上落。骑虹弄银河，人间无个乐。
寄题袁机仲侍郎殿撰建溪北山四景 抗云亭:脚底一朶云，乘之绕空碧。前身王子乔，今代李太白。
易允升画像赞:疎髯捻欲无，短鬓搔已秃。定知得句来，暗喜见眉目。
严陵决曹易允升自官下遣骑归写予老丑因题其额:玉泉半潭冰，钓台万壑雪。汝往访客星，剩挟一磨衲。
又自赞:清风索我吟，明月劝我饮。醉倒落花前，天地即衾枕。
立春日:何处新春好，深山处士家。风光先着柳，日色款催花。
上岩:岩雨晴犹滴，溪泉直复迂。倾崖目眩转，乱石步崎岖。
望湖台:台上望城下，迢遥知几寻。湖光隐隐见，多碍柳烟深。
再至史局:史局逾年别，重来已涕零。朱书未绝笔，又欲汗新青。
剑门关:云间双剑峰，壁立望西东。天地本无外，江山还自通。
和王都尉:惯乘霄汉鹤，翻说淤泥莲。可惜玉台处，等闲闲几年。
诗四首  其一:风定雪新晴，尘埃眼豁明。青山似相识，终日伴行人。
中秋谒李生:今年中秋夕，来赴去年约。不见破铁铛，弹指空剥剥。
建茶和罗拯韵:御茗毓何峰，烟岚十二重。玉泉新吐凤，金饼五盘龙。
和育王十二题 金沙池:遥闻金在沙，知是虚名号。世人方竞奢，何兹有遗宝。
和育王十二题 佛迹峯:佛迹空在兹，佛心无处所。寻迹以求之，似学邯郸步。
和育王十二题 七佛石:万物虽散殊，孰非道之体。何必石岩岩，方疑金色臂。
和育王十二题 袈裟石:梵教一来东，羣心日归向。土石至无情，也作披缁状。
和育王十二题 明站台:月色固无改，台基亦不坏。嗟哉翫月人，古来谁更在。
和育王十二题 石屏风:形模皆自然，树立岂人力。松影与秋光，扫成真水墨。
和育王十二题 灵鳗井:田苗自枯槁，井鳗人所祷。若教龙有灵，此鱼何足道。
和育王十二题 供奉泉:璘师凿此泉，晨夕奉亲老。因知达者心，岂尝离孝道。
和育王十二题 育王塔:尝闻有为法，佛说如梦幻。胡然窣堵波，香花耀凡眼。
和育王十二题 八角殿:晋后千百年，兹殿俨如昔。梵宇若皆然，应须省民力。
和育王十二题 晋年松:典午既陵夷，羣材共沦谢。唯有青青松，于今被王化。
和育王十二题 重台莲:长疑佛界中，天女来行乐。为怕山风寒，仙衣尽重着。
咏竹:外边虽节目，内裹却空虚。从来汗流浃，只为写经书。
霜:夜落无人见，朝看到处新。非君有分别，力不奈松筠。
冰:水性本来弱，渐寒成此坚。东风有时到，几日是残年。
鹅:逸少曾留翫，人因唤右军。鸟名加爵号，不离羽毛羣。
鸭:庶人常用贽，贵在不飞迁。饱食待庖宰，虚教两翅全。
惜才:丑妇易为洁，愚儿多守纯。天将恶文采，万物恐无春。
芍药:斜月正当楼，香雾压城重。起傍小兰行，花亦方在梦。
泗洲岭:万里一朱轓，崎岖度岭关。路盘云雨际，人在斗牛间。
诗一首:背郭千峯起，涵空一水泓。风帆人共远，潮屿岁重耕。
九日赠僧:今日是重阳，劳师访野堂。相逢又无语，篱下菊花黄。
明王寺:日高霞散彩，松老鹤巢枝。坏壁诗犹在，纱笼何用之。
过涡河:扬鞭策羸马，桥上一徘徊。欲拟临涡赋，惭无八斗才。
袁州庆丰堂十闲咏  其一:吏散铃斋掩，闲眠到日斜。无端是春梦，容易绕京华。
袁州庆丰堂十闲咏  其二:郑声良可厌，闲抱七丝琴。欲识调弦意，理人先理心。
袁州庆丰堂十闲咏  其三:年长身多病，闲钞已试方。未甘先犬马，毕命报恩光。
袁州庆丰堂十闲咏  其四:青山日相对，闲看白云生。谁谓无心出，中含济物情。
袁州庆丰堂十闲咏  其五:晓桉三杯后，闲烹北苑茶。色香俱绝品，雪泛满瓯花。
袁州庆丰堂十闲咏  其六:扁舟宾客少，闲作道家装。迹静心还静，逍遥觉日长。
袁州庆丰堂十闲咏  其七:雨霁轻埃息，闲吟面曲池。游鳞时对掷，双破碧涟漪。
袁州庆丰堂十闲咏  其八:朝来因试笔，闲答故交书。莫怪音尘绝，吾心与世疎。
袁州庆丰堂十闲咏  其九:渐老无功业，闲思惜壮年。桑榆如有得，犹可勒燕然。
袁州庆丰堂十闲咏  其一○:晴轩足清趣，闲与鹤开笼。寄语北山侣，无惊蕙帐空。
记万载风俗三绝  其一:居民覆其屋，大半施白瓦。山际两三家，如经新雪下。
记万载风俗三绝  其二:官酤米为曲，酿出成红酒。里社醉丰年，便是宣城酎。
记万载风俗三绝  其三:田中多峭石，苍玉乱欹斜。怪似湘中见，封域近长沙。
送张职方出守高安:白首为郎舍，清朝剖使符。一麾荣父子，千里接江湖。
临安石:人久众所憎，物久众所惜。为负磊落姿，不随寒暑易。
自凤州还至秦川驿寄守倅薛姚二君:欢聚九十日，回首都如梦。明月与清江，东轩又难共。
怀故园:故园归未得，此日意何伤。独坐水边草，水流春日长。
谢武肃王:云鹤性孤单，争堪名利关。衔恩虽入国，辞命却归山。
句:镜湖中有月，处士后无人。荻笋抽高节，鲈鱼跃老鳞。
石桥琪树:山上天将近，人间路渐遥。谁当云里见，知欲渡仙桥。
赠贾松先辈:嵯峨山上石，岁岁色长新。若使尽成宝，谁为知己人。
题户诗:枕有思乡泪，门无问疾人。尘埋床下履，风动架头巾。
逸句:寺隔残潮去，采药过泉声。林塘秋半宿，风雨夜深来。
醉吟三首 一:去岁无田种，今春乏酒材。从他花鸟笑，佯醉卧楼台。
醉吟三首 二:下调无人睬，高心又被瞋。不知时俗意，教我若为人。
醉吟三首 三:入市非求利，过朝不为名。有时随俗物，相伴且营营。
夜醉卧街:遮莫冬冬动，须倾满满杯。金吾如借问，但道玉山颓。
山居 一:照水冰如鉴，扫雪玉为尘。何须问今古，便是上皇人。
别章叟:平昔同邑里，经年不相思。今日成远别，相对心凄其。
题缙云岭永望馆:人惊此路险，我爱山前深。犹恐佳趣尽，欲行且沈吟。
题华山人所居:故人住南郭，邀我对芳樽。欢畅日云暮，不知城市喧。
富贵曲:美人梳洗时，满头间珠翠。岂知两片云，戴却数乡税。
咏西施:素面已云妖，更着花钿饰。脸横一寸波，浸破吴王国。
富贵曲:美人梳洗时，满头间珠翠。岂知两片云，戴却数乡税。
伤农:一粒红稻饭，几滴牛颔血。珊瑚枝下人，衔杯吐不歇。
咏西施:素面已云妖，更着花钿餙。脸横一寸波，浸破吴王国。
赠滕宗谅:华州回道人，来到岳阳城。别我游何处，秋空一剑横。
赐齐州李希遇诗:少饮欺心酒，休贪不义财。福因慈善得，祸向巧奸来。
题诗紫极宫:宫门一闲入，临水凭栏立。无人知我来，朱顶鹤声急。
兜玄国怀归诗:风软景和煦，异香馥林塘。登高一长望，信美非吾乡。
题壁:燕市人皆去，函关马不归。若逢山下鬼，环上系罗衣。
遇莲叶二客诗:得饮摅公酒，复登摅公舟。便得神体清，超遥旷无忧。
题龙兴观壁:世有无穷事，生知遂百春。问程方外路，宜是上清人。
赠吴生:露下瑶簪湿，云生石室寒。星坛鸾鹤舞，丹灶虎龙蟠。
醉歌:琴弹碧玉调，药炼白朱砂。解酝顷刻酒，能开非时花。
阳春曲:愁见唱阳春，令人离肠结。郎去未归家，柳自飘香雪。
诗:常欲栖山岛，闲眠玉洞寒。丹哥时引舞，来去跨云鸾。
游春台诗 一:玉幢亘碧虚，此乃真人居。裴回仍未进，邪省犹难除。
游春台诗 二:日落烟水黯，骊珠色岂昏。寒光射万里，霜缟遍千门。
游春台诗 三:玉魄东方开，嫦娥逐影来。洗心兼涤目，怳若游春台。
游春台诗 四:清波滔碧天，乌藏黯黮连。二仪不辨处，忽吐清光圆。
戏吟:无事到扬州，相携上酒楼。药囊为赠别，千载更何求。
贻白永年诗:清秋无所事，乘露出遥天。凭杖樵人语，相期白永年。
酒尽君莫沽:酒尽君莫沽，壶倾我当发。城市多嚣尘，还山弄明月。
灵响词 一:此响非俗响，心知是灵仙。不曾离耳里，高下如秋蝉。
灵响词 二:入夜声则厉，在昼声则微。神灵斥众恶，与我作风威。
灵响词 三:妙响无住时，昼夜常轮回。那是偶然事，上界特使来。
灵响词 四:何以辨灵应，事须得梯媒。自从灵响降，如有真人来。
灵响词 五:存念长在心，展转无停音。可怜清爽夜，静听秋蝉吟。
荅张郁歌 一:彩云入帝乡，白鹤又回翔。久留深不可，蓬岛路遐长。
荅张郁歌 二:空爱长生术，不是长生人。今日洛川别，可惜洞中春。
会真诗 一:人世徒纷扰，其生似梦华。谁言今昔里，俯首视云霞。
会真诗 二:几劫澄烦思，今身仅小成。誓将云外隐，不向世间存。
会真诗 三:绰约离尘世，从容上太清。云衣无绽日，鹤驾没遥程。
会真诗 四:华岳无三尺，东瀛仅一杯。入云骑彩凤，歌舞上蓬莱。
会真诗 五:共作云山侣，俱辞世界尘。静思前日事，抛却几年身。
赠郭翰二首 二:朱阁临清溪，琼宫衔紫房。佳情期在此，只是断人肠。
郭翰酬织女 一:人世将天上，由来不可期。谁知一回顾，更作两相思。
郭翰酬织女 二:赠枕犹香泽，啼衣尚泪痕。玉颜霄汉里，空有往来魂。
书任生案 一:我本籍上清，谪居游五岳。以君无俗累，来劝神仙学。
书任生案 二:葛洪还有妇，王母亦有夫。神仙尽灵匹，君意合何如。
临去书赠:君子既执迷，无由达情素。明月海山上，秋风独归去。
赠华山游人 一:药苗不满笥，又更上危巅。回首归去路，相将入翠烟。
赠人:平生才不足，立身信有余。自叹无大故，君子莫相疎。
笑巫诗:魍魉何曾见，头旋即下神。图他衫子段，诈道大王嗔。
为刘洪作 一:乌乌在虚飞，玄驹遂野依。名今编户籍，翠过叶生稀。
语:三珠并一珠，驴马没人驱。岁月甲庚午，中兴戊己土。
感怀诗:海门连洞庭，每去三千里。十载一归来，辛苦潇湘水。
赠谢府君:玉钗空中堕，金钏色已歇。独泣谢春风，秋夜伤明月。
冢上荅太宗:我昔胜君昔，君今胜我今。荣华各异代，何用苦追寻。
夜吟:秋径填黄叶，寒摧露草根。猨声一叫断，客泪数重痕。
媿谢诗:我本邯郸士，祇役死河湄。不得家人哭，劳君行路悲。
死后诗:忽作无期别，沈冥恨有余。长安虽不远，无信可传书。
洋州馆夜吟:门依楚水岸，身寄洋州馆。望月独相思，尘襟泪痕满。
祭后见石上诗:幽明虽异路，平昔忝攻文。欲知潜昧处，山北两孤坟。
咏浮云:虚虚复空空，瞬息天地中。假合成此像，吾亦非吾躬。
呈李续:我有敌国雠，无人可为雪。每至秦陇头，游魂自呜咽。
梦张垂赠诗:戚戚复戚戚，秋堂百年色。而我独茫茫，荒郊遇寒食。
秋月联句:秋月圆如镜，秋风利似刀。秋云轻比絮，秋草细如毛。
天明联句:幽树高高影，山花寂寂香。山天遥历历，山水急汤汤。
西轩诗 一:赵壹能为赋，邹阳解献书。可惜西江水，不救辙中鱼。
西轩诗 二:伟哉横海鳞，壮矣垂天翼。一旦失风水，翻为蝼蚁食。
西轩诗 三:功遂侔昔人，保退无智力。既涉太行险，兹路信难陟。
吟:陊江三十年，潮打形骸朽。家人都不知，何处奠杯酒。
又吟:莫问我姓名，向君言亦空。潮生沙骨冷，魂魄悲秋风。
献高骈:我昔胜君昔，君今胜我今。人生一世事，何用苦相侵。
述怀 一:家住驿北路，百里无四邻。往来不相问，寂寂山家春。
述怀 二:南冈夜萧萧，青松与白杨。家人应有梦，远客已无肠。
述怀 三:白草寒露里，乱山明月中。是夕苦吟罢，寒烛与君同。
续郑郊吟:冢上两竿竹，风吹常袅袅。下有百年人，长眠不知晓。
血书诗:物类易迁变，我行人不见。珍重任彦思，相别日已远。
亡后见形诗:异国非所志，烦劳殊清闲。惊涛千万里，无乃见钟山。
赠夫诗三首 一:不忿成故人，掩涕每盈巾。死生今有隔，相见永无因。
赠夫诗三首 二:匣里残妆粉，留将与后人。黄泉无用处，恨作冢中尘。
赠夫诗三首 三:有意怀男女，无情亦任君。欲知肠断处，明月照孤坟。
荅夫诗二首 一:不分殊幽显，那堪异古今。阴阳徒自隔，聚散两难心。
荅夫诗二首 二:兰阶兔月斜，银烛半含花。自怜长夜客，泉路以为家。
赠妻诗:峄阳桐半死，延津剑一沈。如何宿昔内，空负百年心。
赠夫二首 一:不得长相守，青春夭蕣华。旧游今永已，泉路却为家。
与独孤穆冥会诗 三:平阳县中树，久作广陵尘。不意何郎至，黄泉重见春。
与独孤穆冥会诗 四:今闺久无主，罗袂坐生尘。愿作吹箫伴，同为骑凤人。
与独孤穆冥会诗 五:朱轩下长路，青草启孤坟。犹胜阳台上，空看朝暮云。
与李章武赠荅诗 二:捻指环，相思见环重相忆。愿君永持翫，循环无终极。
太平天庆观题壁五首  其四:风吹云雨霁，入门松桧香。何处有烦暑，心官自清凉。
太平天庆观题壁五首  其五:听君弹别鹤，别鹤怨离索。何以动乾坤，六月秋霜落。
月:安得妙画师，画取明月夜。将期月暗时，展向松窻下。
春草碧色:雪洗烧痕尽，春将碧色来。行人莫回首，渡口夕阳催。
春水绿波:春江波自绿，不染木兰舟。只与岸边草，依依添客愁。
送君南浦:田园有余乐，道路有余悲。留君不肯住，君去欲何之。
伤如之何:汉武事远征，征夫与家别。几人衣锦还，多为原上血。
广陶渊明四时  其一:春水满四泽，原田高下耕。熙熙随老农，志匪搴芳英。
广陶渊明四时  其二:夏云多奇峰，高低千万重。巫山何处是，神女竟难逢。
广陶渊明四时  其三:秋月扬明晖，大空碧无滓。鸿鹄正翱翔，燕雀方栖止。
广陶渊明四时  其四:冬岭秀孤松，雪霜任飘泊。悲含太古风，清立九霄鹤。
定林洗心轩:翼翼粉墙断，修修绿径深。师心不用洗，聊用洗人心。
简寂碧溪亭:山光与溪色，一碧泻云中。倚槛久未去，更听松上风。
看潮亭:缥缈孤亭出，深沈一径开。须当踏雨去，且欲看潮来。
西岩寺六题 归云岩:春田雨既足，幽岩云自归。归云无觅处，不共鹤争飞。
西岩寺六题 爱日岩:古刹盘深坞，幽岩傍径开。三冬藏暖气，留客待春回。
西岩寺六题 看泉台:溪源深几里，绝壁泻惊湍。欲识下岩处，请君台上看。
西岩寺六题 定心塔:一塔倚云根，他山面面新。不须惊崄绝，自有定心人。
西岩寺六题 小瀑布:石架千层险，泉飞百尺高。能苏旱田谷，何用作波涛。
西岩寺六题 雪台:一壑飞晴瀑，双崖控蛰龙。欲知台上雪，六月是三冬。
送孔掾:别酒莫辞醉，离歌难重论。一枝新绽柳，和雨泣黄昏。
吴子正召饮观太白墨迹:不是烟霄谪，世间无此人。心声与心画，开卷见天真。
寄漳州诗僧缘进:一弹弦一绝，思君肠百结。雁过无书来，立尽松间月。
四月十九日自咏:落魄老道士，遥忆谢公山。眠云坐盘石，尽日听潺潺。
雪中同宋正卿访太守筠虚庵观竹:偶陪天上人，来访雪中竹。却笑陶渊明，孜孜爱黄菊。
玉井:渊渊玉井水，碧凈觉春归。不为洗红粉，邀郎濯锦衣。
酬陈纠:黄花空烂漫，兵厨不送酒。吾欲挽明河，夜半斟北斗。
即席送崔奉议赴阙三首  其一:驻马惜分手，临风开一觞。君趋紫金阙，我恋白云乡。
即席送崔奉议赴阙三首  其二:明主幸两学，上清储百祥。恭观希世事，归信借余光。
即席送崔奉议赴阙三首  其三:一尺江南信，聊凭健翼飞。吾儿如问我，衰病要儿归。
病中对月:一病三旬久，脾衰秋气侵。谁怜形影瘦，犹喜月相寻。
小池白鹭:白鹭白如银，窥鱼意思驯。此中无弹弋，莫厌往来频。
忆别:佳人万里别，一念肠千结。何处望书来，天南雁飞绝。
和杨公济钱塘西湖百题 湖堂:宴启簪缨集，堂开锦绣重。舞娥临短岸，天影衬芙蓉。
和杨公济钱塘西湖百题 涌金池:众沼皆涵碧，斯池独涌金。宝光中夜见，不是月华深。
和杨公济钱塘西湖百题 柳洲:春光湖水满，春色柳洲深。莫作风中线，条条系客心。
和杨公济钱塘西湖百题 新径:史君开小径，斜遶碧城隈。只欲通花县，春风几度来。
和杨公济钱塘西湖百题 看经楼:楼下水连天，楼居即水仙。何须把黄卷，极目尽红莲。
和杨公济钱塘西湖百题 白公石函:开函测深浅，启闭以时均。欲识白公惠，堂堂勒翠珉。
和杨公济钱塘西湖百题 秦王缆船石:秦王昔观海，此石系楼船。锦缆已无迹，苍苔昏野烟。
和杨公济钱塘西湖百题 十三间楼:危楼插湖脚，绀碧十三间。待月客无寐，看山僧自闲。
和杨公济钱塘西湖百题 水仙庙:丹青严像貌，藻荇荐杯盘。月掩庙门静，龙蛇惊夜寒。
和杨公济钱塘西湖百题 宝叔塔:宝叔存遗塔，影摇湖水光。层层仙露湿，苔藓自生香。
和杨公济钱塘西湖百题 巾子山:嵯峨插天顶，寒翠洒湖光。吟客摇船子，犹疑漉酒香。
和杨公济钱塘西湖百题 宝云庵:有客学无心，庵云结宝阴。松风深夜起，时作老龙吟。
和杨公济钱塘西湖百题 林和靖桥:不作市朝客，甘为渔钓翁。柴门危径断，犹喜一桥通。
和杨公济钱塘西湖百题 巢居阁:小阁临僧坞，容身慕鹤巢。乾坤随俯仰，君相不容交。
和杨公济钱塘西湖百题 白公竹阁:竹阁公所爱，延僧酌夜茶。渔歌天外起，何似听琵琶。
和杨公济钱塘西湖百题 孤山:尘寰千嶂合，月窟一峰孤。欲识僧归处，飘然入宝珠。
和杨公济钱塘西湖百题 辟支塔:崔嵬辟支塔，舒卷半腰云。知是藏真骨，灵光玉色纷。
和杨公济钱塘西湖百题 陈朝桧:岁老枝叶简，春深香气新。可怜湖上桧，曾识井中人。
和杨公济钱塘西湖百题 赞宁僧録房:有道归真主，无心恋旧房。一灯长不灭，分付水云乡。
和杨公济钱塘西湖百题 金沙井:泉脉应通海，沙痕漾细金。成仙吾未必，一酌洗烦心。
和杨公济钱塘西湖百题 码碯坡:坡顶夜光发，人来雨后寻。山祇原恡宝，君莫起贪心。
和杨公济钱塘西湖百题 陶器坟:陶器为棺椁，中庸孰可名。一丘春草色，两树野松声。
和杨公济钱塘西湖百题 夜讲亭:往矣中庸子，亭标夜讲名。我来何所得，襟袖水风清。
和杨公济钱塘西湖百题 闲泉:人去泉长在，人忙泉自闲。不供鱼鸟饮，只是照青山。
和杨公济钱塘西湖百题 高僧塔:高僧何代僧，葬骨两三层。不遣白云护，游人取次登。
和杨公济钱塘西湖百题 西村:远近皆僧刹，西村八九家。得鱼无卖处，沽酒入芦花。
和杨公济钱塘西湖百题 松门:沿湖九里松，行客忆江东。尽扫炎天热，门深太古风。
和杨公济钱塘西湖百题 合涧桥:两涧飞来处，云深合一桥。更无歧路别，从此入烟霄。
和杨公济钱塘西湖百题 玉女岩:投壶非有术，掣电亦无心。月下与谁语，云来自布阴。
和杨公济钱塘西湖百题 灵隐浦:有灵何所隐，深浦老蒹葭。渔父一舟泊，却疑秋汉槎。
和杨公济钱塘西湖百题 方外门:方外原无地，空中忽有门。请君从此入，辄莫羡桃源。
和杨公济钱塘西湖百题 北高峰:翠出诸峰上，湖边正北看。夜深云雾散，独挂斗杓寒。
和杨公济钱塘西湖百题 钱源:至宝岂无源，源深人姓钱。直须朝海去，余派保千年。
和杨公济钱塘西湖百题 呼猿涧:隔涧白猿子，呼来验是真。一从沧海别，啼啸不知春。
和杨公济钱塘西湖百题 白云峰:湖上峰争碧，此峰多白云。雪霜难辨色，鸥鹭亦迷羣。
和杨公济钱塘西湖百题 袁公亭:民乐袁公惠，为亭古涧边。名标公姓氏，要与万人传。
和杨公济钱塘西湖百题 九师堂:尔学五古子，缘何绘九师。堂高秋月淡，日用少人知。
和杨公济钱塘西湖百题 朱野:梁国衰微后，征君隐逸时。至今风味在，试听野猿悲。
和杨公济钱塘西湖百题 葛坞:二葛继成仙，犹存炼丹处。有时化鹤来，徘徊不知去。
和杨公济钱塘西湖百题 石桥:桥下无悬瀑，桥边多绿苔。跨空纔一丈，何处特飞来。
和杨公济钱塘西湖百题 朱崖:彤霞贯来久，赤石异诸崖。月照夜光发，风生云雾埋。
和杨公济钱塘西湖百题 青壁槛:仙家青壁槛，未见灵花发。我欲提碧壶，来斯挹明月。
和杨公济钱塘西湖百题 涡渚东屿:小屿春归后，青浦涡渚东。日高鱼鸟散，烟淡一林风。
和杨公济钱塘西湖百题 许先生书堂:丹井光长在，空堂貌亦存。邻僧深夜磬，时复与招魂。
和杨公济钱塘西湖百题 石门涧:启闭何人见，湍流一涧分。仙家无路入，空鏁石楼云。
和杨公济钱塘西湖百题 卧龙石:龙卧苍山下，岂知今古春。不忧雷雨作，头角本非真。
和杨公济钱塘西湖百题 连岩栈:鸟道出云巅，云深春更鲜。游人莫嗟险，一栈与岩连。
和杨公济钱塘西湖百题 伏龙溅:潭心有伏龙，急溜和云溅。头角何时成，愿借风雷便。
和杨公济钱塘西湖百题 西庵:释子能儒言，迥出惠远上。庵中阅遗编，光焰高万丈。
和杨公济钱塘西湖百题 枫树林:一坞藏深林，枫叶翻蜀锦。寄语别家人，路遥霜霰凛。
和杨公济钱塘西湖百题 卧犀泉:有角翻害身，沉泉避刀剸。故依金地慈，非惮沧溟远。
和杨公济钱塘西湖百题 青林岩:青帝留行迹，岩前春不归。尽从霜与雪，君看碧依依。
和杨公济钱塘西湖百题 醴泉:不为太平出，胡为名醴泉。兵戈方满眼，聊以慰凶年。
和杨公济钱塘西湖百题 西坞漾:漫漫西坞漾，青出秀菰蒲。源浅不通海，光寒稍映湖。
和杨公济钱塘西湖百题 白沙泉:幽泉出白沙，流傍野僧家。欲试甘香味，须烹石鼎茶。
和杨公济钱塘西湖百题 杨梅石门:颗颗龙睛赤，深深映石门。自怜非荔子，不得荐尧阍。
和杨公济钱塘西湖百题 西溪:西溪在湖外，一派濯残阳。游子托渔艇，却愁归路长。
和杨公济钱塘西湖百题 见山亭:游子一凭栏，遍看湖上山。不须飞舄去，已在画屏间。
和杨公济钱塘西湖百题 神尼塔:神尼凿一塔，杳在碧云端。舍利夜光现，君须正眼观。
和杨公济钱塘西湖百题 韬光庵:逢人寂无语，结草自栖禅。但见岩花笑，厖眉不记年。
和杨公济钱塘西湖百题 香林洞:幽香来近远，此洞接蟾宫。欲借飞翰去，聊乘桂子风。
和杨公济钱塘西湖百题 天竺峰:谁从天竺国，分得一峰来。占尽湖山秀，最宜烟雨开。
和杨公济钱塘西湖百题 炼丹井:欲息丹中火，须沈井底泉。何如栽杏实，亦解上青天。
和杨公济钱塘西湖百题 香桂林:根托山中地，香分月里秋。游人莫攀折，风散一岩幽。
和杨公济钱塘西湖百题 重荣桧:人老不重少，桧枯还复荣。何时逢匠石，今日栋梁成。
和杨公济钱塘西湖百题 龙泓洞:洞口无凡木，阴森夏亦寒。谁知一泓水，曾有老龙蟠。
和杨公济钱塘西湖百题 理公岩:晋代胡僧理，开山第一人。欲寻岩下迹，猿鸟送余春。
和杨公济钱塘西湖百题 客儿亭:翻经人已去，谁为立幽亭。一望野云白，半藏山骨青。
和杨公济钱塘西湖百题 石莲华峰:亭亭碧莲华，何年化为石。越女莫惊猜，岩猿自相识。
和杨公济钱塘西湖百题 翻经台:盥手天池水，熏毫海渚香。翻成多少帙，台石尚辉光。
和杨公济钱塘西湖百题 葛仙丹灶:丹成灶犹在，夜气接湖云。仙路何由问，刀圭幸见分。
和杨公济钱塘西湖百题 稽留峰:孤峰出天外，客到亦稽留。不觉月华晚，涧猿啼更愁。
和杨公济钱塘西湖百题 流杯亭:斵石引溪水，杯行自劝人。试听林下鸟，啼血不留春。
和杨公济钱塘西湖百题 望海阁:客望海中日，窻开物外山。天形垂欲尽，飞鸟不知还。
和杨公济钱塘西湖百题 东冈塔:崒堵藏真骨，东冈气象殊。烟云扫不尽，苔藓一痕无。
和杨公济钱塘西湖百题 西岭草堂:应谶游尘世，湖边一草堂。松声半夜雨，花气四时香。
和杨公济钱塘西湖百题 葛公石径:谁来蹑高步，幽径已荒凉。落叶无人扫，哀猿空断肠。
和杨公济钱塘西湖百题 灵石山:灵石山前路，山深寺更深。不知明月去，空惜白云沉。
和杨公济钱塘西湖百题 灵石西庵:欲问庵中事，人驯虎亦驯。杨梅几番熟，谁为惜余春。
和杨公济钱塘西湖百题 南高峰:岌岌穿南斗，层层瞰下方。揭为湖海镇，半夜挂朝阳。
和杨公济钱塘西湖百题 暗竹园:篁竹无人洗，烟云暗不开。网罗无入处，豺虎莫惊猜。
和杨公济钱塘西湖百题 夏珠泉:入夏泉尝溢，光跳万斛珠。世人收得去，此景已应无。
和杨公济钱塘西湖百题 烟霞洞:玉像存深洞，烟霞分外多。焚香千骑入，猿鸟不经过。
和杨公济钱塘西湖百题 大慈坞:十刹密相望，林开一坞香。木鱼声渐急，山衲下云房。
和杨公济钱塘西湖百题 虎跑泉:未见虎跑迹，窥泉试一吟。遗珠僧不取，密竹助泉深。
和杨公济钱塘西湖百题 翠樾堂:深堂待游客，老木竞留春。花发多临水，云开始见人。
和杨公济钱塘西湖百题 陟崖门:陟彼崖上门，门深路还绝。香草递仙风，怪林藏古雪。
和杨公济钱塘西湖百题 步月径:一步复一步，月华黏屐齿。不知山径深，疑到蟾宫里。
和杨公济钱塘西湖百题 夏凉泉:六月想冰雪，此泉清且深。相如方病渴，植杖故来寻。
和杨公济钱塘西湖百题 清隐阁:阁近山中寺，谁为清隐人。移文招不得，骑马入红尘。
和杨公济钱塘西湖百题 樵歌岭:岭下听樵歌，歌声云外过。尽穷斤斧力，不道得樵多。
和杨公济钱塘西湖百题 华严塔:讲尽华严偈，摄衣辞世尘。泉淙死前语，玉凝塔中身。
和杨公济钱塘西湖百题 映发亭:吴越江分断，山光还映发。白鸟东飞来，应随渡江月。
和杨公济钱塘西湖百题 杨梅坞:红实缀青枝，烂漫照前坞。不及杏繁时，林间有仙虎。
和杨公济钱塘西湖百题 修竹轩:不作笙箫用，开花待凤凰。阴阴一轩里，谁识阮生狂。
和杨公济钱塘西湖百题 南屏山:真山返如假，迭径入云屏。不借湖光洗，朝朝泼黛青。
和杨公济钱塘西湖百题 长桥:桥短故名长，路穿云水乡。游人欲归去，濯足弄残阳。
和杨公济钱塘西湖百题 慈云岭:峻极分南北，见湖仍见江。游人倦登陟，飞鸟自双双。
和杨公济钱塘西湖百题 清轩:轩压冰壶上，风生玉宇间。客来清彻骨，不待看湖山。
和杨公济钱塘西湖百题 西水亭:湖添秋气凈，鸟伴夕阳沉。呜咽城笳起，犹忘归去心。
山居绝句六首 晓:柴门晓初启，晴气堆远峰。不知何处鹤，踏折一枝松。
山居绝句六首 夜:夜阑窻户闭，黄庭看未终。西岩一声虎，四壁生清风。
山居绝句六首 春:自扫松间叶，冰霜一半开。碧桃花未发，亭待漉香醅。
山居绝句六首 夏:永日琴为伴，前村酒可酤。松阴拣盘石，赤脚踏冰壶。
山居绝句六首 秋:有酒看云饮，无书寄雁回。数蛩鸣败草，一叶落青苔。
山居绝句六首 冬:黄昏鸟飞绝，夜半猿啼切。纸帐寒不眠，开门见猛雪。
高明轩:周也漳南释，开轩瞰漳滨。山光并水色，一物长清新。
栽桐竹:种竹期龙至，栽桐待凤来。他年跨辽海，经此一徘徊。
句  其三:自奉鸾台直，叨随陟降踪。共陈尊圣嗣，屡请罢军容。
石屏路:石屏月如水，石壁云不动。闲中攲枕卧，天地同一梦。
明月溪:月出溪水清，月落溪水黑。茫茫溪上人，笑与月为客。
了了堂:虚堂跨云巓，白云在林杪。绝顶不可穷，了了非了了。
琅琊溪:岩下桃花红，溪流碧如玉。逋翁隔云歌，不是人间曲。
过杞赠马梦得:万古仇池穴，归心负雪堂。殷勤竹里梦，犹自数山王。
寄虎儿:独倚桄榔树，闲挑荜拨根。谋生看拙否，送老此蛮村。
儋耳山:突兀隘空虚，他山总不如。君看道傍石，尽是补天余。
曹溪夜观传灯录灯花落一僧字上口占:山堂夜岑寂，灯下看传灯。不觉灯花落，茶毗一个僧。
春帖子词 皇帝阁六首 其一:霭霭龙旗色，琅琅木铎音。数行宽大诏，四海发生心。
春帖子词 皇帝阁六首 其二:旸谷宾初日，清台告协风。愿如风有信，长与日俱中。
春帖子词 皇帝阁六首 其三:草木渐知春，萌芽处处新。从今八千岁，合抱是灵椿。
春帖子词 太皇太后阁六首 其一:琱刻春何力，欣荣物自知。发生虽有象，覆载本无私。
春帖子词 太皇太后阁六首 其二:小殿黄金榜，珠帘白玉钩。一声双日跸，春色满皇州。
春帖子词 太皇太后阁六首 其三:仗下春朝散，宫中昼漏稀。两厢休侍御，应下读书帏。
春帖子词 皇太后阁六首 其一:宝册琼瑶重，新庭松桂香。雪消春未动，碧瓦丽朝阳。
春帖子词 皇太后阁六首 其二:瑞日明天仗，仙云拥寿山。倚栏春昼永，金母在人间。
春帖子词 皇太后阁六首 其三:朝罢金铺掩，人闲宝瑟尘。欲知慈俭德，书史乐青春。
春帖子词 皇太妃阁五首 其一:苇桃犹在户，椒柏已称觞。岁美风先应，朝回日渐长。
春帖子词 皇太妃阁五首 其二:甲观开千柱，飞楼擢九层。雪残乌鹊喜，翔舞下觚棱。
春帖子词 夫人阁四首 其一:彩胜镂新语，酥盘滴小诗。升平多乐事，应许外庭知。
春帖子词 夫人阁四首 其二:细雨晓风柔，春声入御沟。已漂新荇没，犹带断冰流。
端午帖子词 皇帝阁六首 其一:盛德初融后，潜阴未姤时。侍臣占易象，明两作重离。
端午帖子词 皇帝阁六首 其二:采秀撷羣芳，争储百药良。太医初荐艾，庶草验蕃昌。
端午帖子词 皇帝阁六首 其三:微凉生殿阁，习习满皇都。试问吾民愠，南风为解无。
端午帖子词 太皇太后阁六首 其一:渐台通翠浪，暑殿转清风。帘卷东朝散，金乌未遽中。
端午帖子词 太皇太后阁六首 其二:日永蚕收簇，风高麦上场。朝来藉田令，菰黍献时芳。
端午帖子词 太皇太后阁六首 其三:舞羽诸羌伏，销兵万汇苏。只应黄纸诰，便是赤灵符。
端午帖子词 皇太后阁六首 其二:万岁菖蒲酒，千金琥珀杯。年年行乐处，新月挂池台。
端午帖子词 皇太后阁六首 其三:翠筒初裹楝，芗黍复缠菰。水殿开冰鉴，琼浆冻玉壶。
端午帖子词 皇太妃阁五首 其一:午景帘栊静，熏风草木酣。谁知恭俭德，彩缕出亲蚕。
端午帖子词 皇太妃阁五首 其二:雨细方梅夏，风高已麦秋。应怜百花尽，绿叶暗红榴。
端午帖子词 夫人阁四首 其一:肃肃槐庭午，沉沉玉漏稀。皇恩乐佳节，鬬草得珠玑。
端午帖子词 夫人阁四首 其二:节物荆吴旧，嬉游禁掖闲。仙风随画箑，拜赐落人间。
泗州过仓中刘景文老兄戏赠一绝:既聚伏波米，还数魏舒筹。应笑苏夫子，侥幸得湖州。
常山赠刘镃:刘侯年少日，骏马拊便面。援弓雁自落，不待白羽贯。
三萼牡丹:风雨何年别，留真向此邦。至今遗恨在，巧过不成双。
赠包安静先生茶二首  其一:皓色生瓯面，堪称雪见羞。东坡调诗腹，今夜睡应休。
赠包安静先生茶二首  其二:建茶三十片，不审味如何。奉赠包居士，僧房战睡魔。
戏赠田辨之琴姬:流水随弦滑，清风入指寒。坐中有狂客，莫近绣帘弹。
北山广智大师回自都下过期而归时率开祖无悔同访之因留渌浄堂竹鹤二绝  其一:渌浄堂前竹，秋期赴白云。不知缘底事，一日可无君。
北山广智大师回自都下过期而归时率开祖无悔同访之因留渌浄堂竹鹤二绝  其二:渌浄堂前鹤，孤栖守竹轩。胸中无限事，恨汝不能言。
访散老不遇:君来不遇我，我到不逢君。古殿依修柏，寒花对暮云。
出局偶书:急景归来早，穷阴晚不开。倾杯不能饮，留待卯君来。
和芝上人竹轩:洞外复空中，千千万万同。劳师唱竹颂，知是阿谁风。
戏赠秀老:拆却相公庵，泥却驸马竹。天下人总知，流入传灯录。
半月泉:请得一日假，来游半月泉。何人施大手，擘破水中天。
慈云四景 甘露泉:阶下有龙潭，一泓寒且碧。不须抚两掌，流出仙人液。
慈云四景 白云居:禅居何所有，户牖白云分。直待谭玄后，相随花雨纷。
慈云四景 娑罗树:谁从五竺国，分得一枝来。秀出重楼外，专除世上埃。
慈云四景 鹦鹉院:古院枫篁里，寥寥隔市喧。仙禽发异响，惊起老僧禅。
题陈公园:冈陵来势远，幽处更依山。一片湖景内，千家市井间。
雷巌:空巌发灵籁，彷佛如风雷。只疑函宝剑，天遣六丁开。
赠李邦直探梅:寻花不惜命，爱雪常忍冻。三为郡太守，清似于陵仲。
句  其三七:安石作假山，其中多诡怪。虽然知是假，争奈主人爱。
夜雨:梦短添惆怅，更深转寂寥。如何今夜雨，只是滴芭蕉。
风吹蒲苇丛三首  其一:风吹蒲苇丛，中有霜堕意。美人天一涯，行子初夜至。
风吹蒲苇丛三首  其二:风吹蒲苇丛，秋色日向晚。美人何时来，行子饥未饭。
风吹蒲苇丛三首  其三:行子惜日月，美人轻别离。风吹蒲苇丛，及时当早归。
腊梅:学得汉宫妆，偷传半额黄。不将供俗鼻，愈觉更清香。
题大名官舍:宿昔尚残暑，晚风吹欲无。不知留此住，更白几茎须。
湘水:湘水一番竹，下有千亩阴。宁知竹上泪，是妾一生心。
白须:不作韩城住，虚为河朔行。白须镊更出，知为阿谁生。
梅:独自不争春，都无一点尘。忍将冰雪面，所至媚游人。
阳翟道中:不为伤离别，其如渐老何。秖应从此去，转觉白须多。
题芦雁扇:雁下秋已晚，江天风雨微。宁为聚沙立，不作傍云飞。
自祁门至进贤路中怀旧二绝  其一:雨歇路逾滑，山空鸟不飞。却思无事日，骑马踏泥归。
自祁门至进贤路中怀旧二绝  其二:汴水夹榆柳，今留胡马踪。如何进贤路，只是见青松。
闻鹊:一夏病如此，他乡闲未回。疏檐闻鹊喜，知有远书来。
本中欲谋他日复来福唐之东山林少颖请作诗以记因成两绝  其二:更作东山住，寻盟尚有诗。看君腾踏去，及我未归时。
师奴病化  其二:受戒不捕鼠，听经如欲譍。谁知两溪畔，今日送亡僧。
椿阁  其一:往时椿阁老，盛德传乡闾。至今风流在，遗芳殊未疏。
椿阁  其二:有孙仁者静，远近伏共贤。定知建德民，祝令如翁年。
边愁  其一:胡人吹短笛，一半是离声。想得南飞鸟，云间亦厌听。
边愁  其二:秋声晚来急，边塞乍寒时。不似江南日，愁多只自知。
衢州路中:今日衢州路，师奴不共行。阿童浑似汝，只是太粗生。
忆福州旧居菊花:问讯阶前菊，如今属阿谁。祗应风露底，犹记摘残枝。
病中上元:病久仍多事，深居未识春。殷勤今夜雨，且为阻游人。
寄人三首  其一:世久无高识，斯人我独知。子行吾羡子，虽病敢忘诗。
寄人三首  其二:念昔无事日，同升夫子堂。江湖晚相见，犹喜共行藏。
寄人三首  其三:世久趋浮末，于时尔独贤。闲游众目外，却立万夫前。
寄人三首  其四:老骥空伏枥，长琴有断弦。伤心共隐地，回首更茫然。
畜犬雪童黠甚胜人壬戌夏暴死作诗伤之  其二:伴我走道途，直前无葛藤。三年贫病里，几度送亡僧。
送王提举赴淮东七首  其一:君为千里行，我此一室住。清风随画舸，已过江北路。
送王提举赴淮东七首  其二:君如暑伏冰，所至自清静。翛然接新秋，已复天地性。
送王提举赴淮东七首  其三:随行万卷书，既足以自娯。因知君所乐，不在使者车。
送王提举赴淮东七首  其四:入门虽多涂，其究有安宅。君能识其然，一语在物格。
送王提举赴淮东七首  其五:学道贵积习，天地故相似。不容有秋心，毫发在胸次。
送王提举赴淮东七首  其六:海陵我旧游，岁月亦已久。不知兵火后，尚有昔人否。
送王提举赴淮东七首  其七:官闲有新作，寄我莫惮远。兼书海陵事，令我开病眼。
题画扇:白颊饶春思，梅梢喜可知。声声催烂漫，定是雪晴时。
藜厅:神僧曾西征，目览江山异。深林植杖藜，他日成州治。
偈一首:家住孤峰顶，长年半掩门。自嗟身已老，活计付儿孙。
清风亭:物外林泉静，闲中日月长。清风飒然至，可以傲羲皇。
无心亭:地与市朝远，云藏山水深。长令有心者，到此自无心。
偈:来年二月二，与汝暂相弃。烧灰散长江，勿占檀那地。
题泥水关不动尊院:走却坐禅客，移将不动尊。世间颠倒事，八万四千门。
俞公岩:万事若在手，百年聊称情。他时南岳去，记得此岩名。
冬日晚望:山鬼暖或呼，溪鱼寒不跳。晚景愈堪观，危峰露残照。
与毛女游:药苗不满笥，又更上危颠。回指归去路，相将入翠烟。
经方干旧居:镜湖中有月，处士后无人。荻笋抽高节，鲈鱼跃老鳞。
答僧问佛法大意作偈:剎剎现形仪，尘尘具觉知。性源常鼓浪，不悟未曾移。
占巾子:近来好裹束，各自竞尖新。称无二三两，因何号一斤。
占两鸡子:此物不难知，一雄兼一雌。请将打破看，方明混沌时。
偈一首:欲识永明旨，门前一湖水。日照光明生，风来波浪起。
野游:独步出衡茅，寒云着地交。烧平多败穴，叶落见危巢。
石城怀古:石城古岸头，一望思悠悠。几许六朝事，不禁江水流。
观人读春秋:日觉儒风薄，谁将霸道羞。乱臣无所戄，何用读春秋。
天阙山绝句:散诞爱山客，凄凉怀古心。寒风天阙晚，尽日倚轩吟。
行园树:松节凌霜久，蓬根逐吹频。羣生各有性，桃李但争春。
题雷公井:掩霭愚公谷，萧寥羽客家。俗人知处所，应为有桃花。
离歌辞五首  其一:莫折红芳树，但知尽意看。狂风幸无意，那忍折教残。
离歌辞五首  其二:朝日城南路，旌旗照绿芜。使君何处去，桑下觅罗敷。
离歌辞五首  其三:事与年俱往，情将分共深。莫惊客鬓改，只是旧时心。
离歌辞五首  其四:暂别劳相送，佳期愿莫违。朱颜不须老，留取待郎归。
离歌辞五首  其五:拂匣收珠佩，回灯拭薄妆。莫嫌春夜短，匹似楚襄王。
自题山亭三首  其一:簪组非无累，园林未是归。世喧长不到，何必故山薇。
自题山亭三首  其二:小舫行乘月，高斋卧看山。退公聊自足，争敢望长闲。
自题山亭三首  其三:跂石仍临水，披襟复挂冠。机心忘未得，棋局与鱼竿。
北苑侍宴杂咏诗 竹:劲节生宫苑，虚心奉豫游。自然名价重，不羡渭川侯。
北苑侍宴杂咏诗 松:细韵风中远，寒青雪后浓。繁阴堪避雨，效用待东封。
北苑侍宴杂咏诗 水:碧草垂低岸，东风起细波。横汾从游宴，何谢到天河。
北苑侍宴杂咏诗 风:昨朝纔解冻，今日又开花。帝力无人识，谁知玩物华。
北苑侍宴杂咏诗 菊:细丽披金彩，氛氲散远馨。泛杯频奉赐，缘解制颓龄。
送下博陈员外:旷望丛台路，飘飖楚塞人。琴堂无故旧，何计免沾巾。
送阮洗马之全州:望苑回先马，山城驻使车。涂中值归雁，频寄北来书。
嘲聂崇义:近贵全为聩，攀龙即是聋。虽然三个耳，其奈不成聪。
括浙江潮候:午未未未申，申卯卯辰辰。巳巳巳午午，朔望一般轮。
偈:秋江烟岛晴，鸥鹭行行立。不念观世音，争知普门入。
诗一首:祗应天上路，不为下方开。道既学不得，仙从何处来。
答僧慧文  其一:般若大神珠，分形万亿躯。尘尘彰妙体，剎剎尽毗卢。
答僧慧文  其二:一念周沙界，日用万般通。湛然常寂灭，常展自家风。
峨眉:嘉州山水地，二蜀最为美。翠岭迭峨眉，长澜涌锦水。
翠光亭:钓舟浮浅濑，冈舍晚重林。云放千峰出，花藏一径深。
偈:今年五十五，脚未蹋寸土。山河是眼睛，大海是我肚。
答僧:欲识曹溪旨，云飞前面山。分明真实个，不用别追攀。
呈韶国师偈:推真真无物，穷妄妄无形。返观真与妄，真妄亦虚名。
诗三首  其二:心闲增道气，忍事敌灾屯。谨言终少祸，节俭胜求人。
诗三首  其三:金斝又闻泛，玉山还报颓。莫教更漏促，趁取月明回。
咏刺猬:行似针毡动，卧似栗裘圆。莫欺如此大，谁敢便行拳。
谒贵公子不礼书格子屏风:道格何曾格，言糊又不糊。浑身总是眼，还解识人无。
题棺木:久久终须要，而今未要君。有时闲忆着，大是要知闻。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其一:一径过寒竹，所知三两僧。自怜入山浅，孤立本无朋。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其二:经年一会面，危坐拥寒灰。绝胜对余子，一朝来百回。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其三:爱日经檐暖，游蜂扑纸窗。吾生岂拘束，一笑俯涛江。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其四:伊谁同岁晚，怀抱向君开。烟雨閟芳信，望君来不来。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其五:饥雀啄芳蕾，蠹苔侵碧枝。是中浑不较，刻画未嫌时。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其六:旷野多风雪，阳和一点通。不应歌兕虎，吾道岂其穷。
官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也  其七:草木有麟凤，众中分等流。终然浪题品，麟凤自知不。
小玉蕊花  其一:蔌蔌碎金英，丝丝镂玉茎。步摇钗朵见，老眼为增明。
小玉蕊花  其二:山矾纷似玉，黄蘗碎如金。二美传春晚，同心契尔音。
偈颂六十五首  其一:春山迭乱青，春水漾虚碧。大解脱门开，把手拽不入。
偈颂六十五首  其四:翳尽还明极，家乡万八千。悬崖重撒手，古剑髑髅前。
偈颂六十五首  其一○:趁晴盖了屋，乘时刈了禾。输纳王租了，鼓腹唱讴歌。
偈颂六十五首  其一一:天晴日头出，雨落阶头湿。宝陀岩上人，犹自不条直。
偈颂六十五首  其一二:大火已西流，千山爽气浮。秋河鸣一鴈，砧杵捣离愁。
偈颂六十五首  其一五:一队衲僧来，一队衲僧去。打破睦州关，大地无寸土。
偈颂六十五首  其二三:经行及坐卧，常在于其中。要识其中事，长汀江水东。
偈颂六十五首  其二四:同条不同条，心眼自相照。翻覆论岁寒，不觉拍手笑。
偈颂六十五首  其三三:山家冬境致，何处不光辉。大地冰棱合，漫天雨雪飞。
偈颂六十五首  其三六:南北山朝对，东西有路分。一步不相到，大地入无门。
偈颂六十五首  其三九:为众持钵去，七佛旧仪式。庵园塔庙间，处处遍敲击。
偈颂六十五首  其四六:雪压双林树，风号万籁寒。瞿昙曾入灭，衲子眼难瞒。
偈颂六十五首  其四九:钟鼓声喧暄，鸟雀闹中庭。圆通门不钥，眉毛落又生。
颂古十一首  其七:腊月火烧山，胡僧入汉关。一头卷螺发，两耳带金环。
颂古十一首  其八:奴见婢殷懃，瞥喜瞥然嗔。潇湘图上看，分外好精神。
诺讵罗尊者赞:石壁搀空起，银河一派悬。贪观无断续，来去不知原。
寒山赞:采樵沿岭去，提水傍溪归。个般无出豁，七佛不曾师。
自赞:出林虎方怒，横冈蟒正嗔。世无途路客，终是不伤人。
山翁:重迭春风面，高低雪满头。渠无生老相，孤峻罕人游。
嘉禾百咏 胥山:马革浮尸去，君王太忍人。此山空庙貌，何以劝忠臣。
嘉禾百咏 殳山:丹灶功成后，寥寥掩竹扉。但闻蝉已蜕，不见鹤来归。
嘉禾百咏 滮湖:四境田相接，烟澜自渺弥。客来吟此景，无或比滮池。
嘉禾百咏 鸳鸯湖:东西两湖水，相并比鸳鸯。湖里鸳鸯鸟，双双锦翼长。
嘉禾百咏 长水乡:古来名未灭，人好水还清。一读高僧疏，尘劳悟此生。
嘉禾百咏 谷水:短棹经行处，风披藻荇香。中宵孤鹤唳，片月在沧浪。
嘉禾百咏 天星河:拍岸浮春渌，菰蒲四远生。网罗人不到，鱼鸟亦忘情。
嘉禾百咏 穆溪:静练明田外，源流笠泽通。不因逢岁旱，谁识济时功。
嘉禾百咏 韭溪:终与双溪接，分流入郭来。市桥人影合，不解洗尘埃。
嘉禾百咏 双溪:柔橹声相应，名齐汉魏收。可怜一溪水，分作两塘流。
嘉禾百咏 秀水:好景明于昼，长浮五色波。一竿吾欲钓，来此听渔歌。
嘉禾百咏 白龙潭:呼吸风云合，飞潜自有时。只愁潭底浅，头角被人窥。
嘉禾百咏 御儿:用此临吴战，何人为越谋。夫差曾不寤，亡国始知羞。
嘉禾百咏 范蠡湖:少伯曾居此，螺纹吐彩丝。一奁秋镜好，犹可照西施。
嘉禾百咏 梧桐泾:落落梧桐树，何年作凤鸣。试看千古翠，流尽一溪声。
嘉禾百咏 汾湖:我是沧浪叟，闲来系钓艭。如何一湖水，丰秀半吴江。
嘉禾百咏 柘湖:神居阴阳护，寻国捍洪波。莫虑蛟龙怒，年来畏叱呵。
嘉禾百咏 马塘泾:疑着风波恶，民谣亦畏人。筑塘成堰后，斩马祭河神。
嘉禾百咏 杉青堰:旧吏家何在，空寻古柳堤。世情今亦尔，莫笑买臣妻。
嘉禾百咏 凤凰洲:竹秀水色浄，忽来双凤凰。岐周昔鸣瑞，今复见文王。
嘉禾百咏 龙舌头:一吸长川静，烟云忽有无。谁看颔底月，误欲探骊珠。
嘉禾百咏 月壕:入径深于坞，沧波近马蹄。每寻莲社友，咫尺走东西。
嘉禾百咏 灵光井:玉甃祥光发，难藏世上名。定多慈护力，一饮百疴轻。
嘉禾百咏 幽澜泉:神女钟灵处，真堪疗渴羌。满罂秋玉色，一酌洒清凉。
嘉禾百咏 槜李城:螳螂方捕楚，黄雀遽乘吴。交怨终亡国，君王到死愚。
嘉禾百咏 射襄城:此地连江海，曾经古战争。干戈今不见，空有射襄名。
嘉禾百咏 四城:吴越争雄日，区区在用兵。空余争战地，无处不高城。
嘉禾百咏 何城:报越心何壮，贪齐计已轻。忠言殊不听，何用筑斯城。
嘉禾百咏 由拳废县:故城人不见，击剑泪空沾。一绝悲声远，今犹说孝廉。
嘉禾百咏 嘉禾墩:寂寞黄龙后，纷然垄上碑。废兴无处问，空咏草离离。
嘉禾百咏 古战场:自昔干戈地，城空草自荒。渔樵怀旧事，何敢议兴亡。
嘉禾百咏 村门口:昔日荒闲地，今闻市井喧。人情看促迫，无复似当年。
嘉禾百咏 宣公桥:祗因裴少保，功业败垂成。往往桥边客，今犹恨未平。
嘉禾百咏 五柳桥:为怀陶靖节，无复见其人。谁种桥边柳，犹含旧日春。
嘉禾百咏 百步桥:旧址依然在，荒墟未百年。还分一桥水，流入几家田。
嘉禾百咏 跨塘桥:路接张泾近，塘连谷水长。一声清鹤唳，片月在沧浪。
嘉禾百咏 菩萨桥:片云初出岫，南北自飞扬。旧日桥边路，犹闻舄履香。
嘉禾百咏 竹桥:腰枕政亭北，横斜古渡头。风吹双泪落，恨逐水东流。
嘉禾百咏 河内亭:掾死缘非命，儿来哭未休。旧时亭下泪，疑与水长流。
嘉禾百咏 嘉禾亭:五马来何暮，经营指一弹。石碑书近事，留与后人看。
嘉禾百咏 列岫亭:吾州风物好，惟是欠青山。忽有洞庭色，来从一笑间。
嘉禾百咏 水心亭:波光磨不尽，镜面绝纤尘。照得红亭子，亭亭似美人。
嘉禾百咏 乐郊亭:竹下清风好，时来挂幅巾。待逢田叟问，知是乐郊人。
嘉禾百咏 会景亭:有景道不出，须来此水滨。十分花鸟色，团作一亭春。
嘉禾百咏 南坞:岸回波曲曲，城转草层层。忽见桃花落，还知到武陵。
嘉禾百咏 海棠亭:藓砌迎烟渚，花开忽满株。春风吹烂漫，如展蜀川图。
嘉禾百咏 白莲沼:沧波围四面，艳艳玉开花。自可除帘幕，清香不用遮。
嘉禾百咏 桃花亭:不待东风拆，池塘已自春。试看源上客，犹恐是秦人。
嘉禾百咏 红薇径:渐放秋风晚，花无烂漫香。浅深红似锦，散影在沧浪。
嘉禾百咏 茶溪:茶林那复有，零落付樵人。旧日溪边叟，空悲二月春。
嘉禾百咏 仙鹤亭:杳杳云间路，重重隔翠林。数声清夜后，来伴月边吟。
嘉禾百咏 芙蓉塘:一发连千丈，红云出素波。秋风吹欲老，无奈落花何。
嘉禾百咏 白苎桥:遍陇敷青绿，桑麻共几家。满城罗绮子，应笑不栽花。
嘉禾百咏 渔溆:野水连天阔，沧波引钓缗。寄言溪上叟，莫学直钩人。
嘉禾百咏 怀苏亭:犹使樽前客，常怀没后名。好风吹远籁，如有笑歌声。
嘉禾百咏 披云阁:兹楼当胜地，高望极崚嶒。欲覩青天色，还须上一层。
嘉禾百咏 景龙楼:千秋传异彩，百尺护雕阑。欲识金龙瑞，丹霄试仰看。
嘉禾百咏 烟雨楼:妙手谁烘染，梳烟沐雨姿。一声长笛晚，人在倚楼时。
嘉禾百咏 月波楼:天阔冰壶浄，溪平玉鉴寒。卷帘看晚色，鸥鸟并阑干。
嘉禾百咏 真如院:田家轻脱屣，聊结浄人缘。影外香灯寂，清风百世传。
嘉禾百咏 雪峰庵:一语合领悟，师承岂在身。戏言庐墓客，未是报恩人。
嘉禾百咏 景德禅院:白毫光未灭，胜事百年中。好是传灯地，林泉有古风。
嘉禾百咏 三塔:石匮埋神物，灵光照夜多。龙归天上后，无复更风波。
嘉禾百咏 学绣塔:孤塔岧峣立，犹传学绣人。五湖如好在，针线不胜春。
嘉禾百咏 水陆院:白昼重门寂，苍苔古殿深。老僧香火罢，松柏夜森森。
嘉禾百咏 泗洲庵:旧寺丘墟后，重兴岁月赊。莫将闲祸福，容易托僧伽。
嘉禾百咏 云门家舍:满箧藏锋句，家传世几何。远孙无悟解，却笑葛藤多。
嘉禾百咏 白莲上方:古屋深于洞，门前种白莲。好寻当日社，重结此生缘。
嘉禾百咏 普济院:祗应曾布地，往往化为鱼。一遇丁千骑，禅人便结庐。
嘉禾百咏 兜率寺:昔年池满地，今见屋耽耽。不结莲花界，龟鱼死未甘。
嘉禾百咏 姜庵:不入红尘市，安居三十年。至今庵下路，芳草碧芊芊。
嘉禾百咏 惠明堂:地僻无人到，松风鹤梦清。一灯禅榻畔，自向暗中明。
嘉禾百咏 三过堂:题诗三过此，坡老昔时曾。悟得成禅指，来为打睡僧。
嘉禾百咏 寂照庵:寂灭跏趺地，灯光照四时。高僧穿地脉，此意少人知。
嘉禾百咏 天庆观:寥阳龙已化，华表鹤空悲。欲问梁朝事，惟应老桧知。
嘉禾百咏 福顺庙:老屋无丹雘，空阶只翠苔。遶檐看箭镞，谁记赤眉来。
嘉禾百咏 昌武庙:祗因吴士季，千载仰公神。欲借驱痁术，来临刻木人。
嘉禾百咏 杨姑庙:孝德襄陵久，天然与众殊。生男不能养，应合愧杨姑。
嘉禾百咏 徐偃王庙:王有岐夷德，千年貌亦存。我怀三刺史，谁是后来孙。
嘉禾百咏 曹使君祠:一笑淮兵却，功成未易论。岂惭颜刺史，诗酒在平原。
嘉禾百咏 高使君祠:一瞑移藩日，邦人昔被恩。步兵碑尚在，功业敢经纶。
嘉禾百咏 寥阳殿:人归天上去，空识旧衣冠。秘录藏金匮，清风满殿寒。
嘉禾百咏 霍将军庙:弼汉功非浅，谗夫可奈何。海神今亦畏，安敢布风波。
嘉禾百咏 读书堆:平林标大道，曾是野王居。往事将谁语，凄凉六代余。
嘉禾百咏 简斋:诗老追唐句，闲居筑简斋。芙蓉寒浦外，红落感秋怀。
嘉禾百咏 陈贤良隠居:发策名犹在，回头事已非。池塘春草绿，空忆谢公归。
嘉禾百咏 徐长者园:丹砂犹未就，白发忽成翁。却有怜春意，栽花向此中。
嘉禾百咏 赵老园:藏书几万卷，归老此林泉。不为寻莼鲙，于公亦有贤。
嘉禾百咏 施墓:苍苔侵坏道，晚雀散空林。莫问人贤否，浮生一古今。
嘉禾百咏 卫墓:惆怅黎阳客，飘流浙水滨。定忘空腹恨，知是赤心人。
嘉禾百咏 刘伶墓:荷锸从吾后，叮咛死便埋。人皆讥嗜酒，我独爱忘怀。
嘉禾百咏 严忌墓:有子如君少，终缘叛国亡。冢前无后嗣，切勿怨张汤。
嘉禾百咏 朱买臣墓:世事春风转，荣枯一梦间。绣衣人不见，孤冢旧家山。
嘉禾百咏 周都官墓:不识君名字，应难问子孙。一丘浮水际，神怪欲谁论。
嘉禾百咏 苏小小墓:泉下骨应朽，幽魂独未消。几番清夜月，孤影度南桥。
嘉禾百咏 羞墓:伤哉负薪子，五十始登朝。空使埋羞处，山花复采樵。
嘉禾百咏 木纹观音:双瞳分日月，眉际一星悬。照见人间苦，三辰不在天。
嘉禾百咏 邦药王龛:父老怀遗爱，谁传肘后方。药囊同日葬，空忆紫元香。
嘉禾百咏 浄相佳李:地重因名果，如分沆瀣浆。伤心吴越战，未敢尽情尝。
嘉禾百咏 符姥瑞竹:一幅霜缣外，青青出自然。天机何敢议，珍重白衣仙。
徐家庄:节义穷方见，高名荐玉京。一封天子敕，千载故乡荣。
听雨:耳根听不歇，滴滴冷于秋。疑是山翁醉，岩前枕瀑流。
赠段琴  其一:我琴未弦时，浑然心与耳。自从识开指，反为琴所使。
赠段琴  其二:清风千古曲，雪涧敲寒玉。谁能继此音，苍梧泣修竹。
登胡氏楼  其一:草际露华白，天边云浪开。好风何处起，和月入帘来。
登胡氏楼  其二:水将罗带绕，山展画图开。二十年前客，身闲又此来。
偶成:尚想夷与齐，求仁无怨啧。谁传采薇音，荒哉太史笔。
采药径:黄精与钩吻，貌同性相反。寄诗径中人，采时高着眼。
晓云峰:旱天无觅处，晓云此无数。只消一缕飞，亦可作甘露。
月牖:谁将造化手，开此混沌窍。每夜吐月时，九州岛同一照。
天马峰:塞上风尘高，处处寻天马。只在此山中，无人到图写。
龙角岩:本是一顽石，偶如龙角象。至今渴仰人，便作风雷想。
龙隠岩:岩根岚雾深，神龙隠其所。莫恃云霄近，容易兴云雨。
天聪洞:云开岩玲珑，一窍入虚空。亦有闾阎事，何当叩上穹。
应潮潭:羣山虽迭嶂，大海暗来通。气类倘相应，寸心千里同。
偈九首  其五:天机藏不得，花笑鸟啼时。不待重拈出，当人合自知。
狗子无佛性:狗子佛性无，老蚌吐明珠。西川鸣杜宇，江南啼鹧鸪。
赠华阳法师:师到华阳洞，山华几度开。祇应常救物，却遣世人来。
鸡:鸡德灵居五，峨冠凤彩新。五更大张口，唤醒梦中人。
炼丹岩留题:鹤来松有客，苔去石无衣。黄金浮世在，白发故人稀。
戏吟:落魄正当年，人皆笑我颠。乾坤时运动，沧海渺无边。
竹:雨过江皋浄，风来庭槛清。此君故人好，入夜听秋声。
书林管辖扇:九鸾陪玉兽，八凤荐金芝。青童歌妙曲，玄女唱清词。
青城洞阳大人:青城老洞翁，名籍丹台上。日日诵黄庭，感得祥云降。
野轩偶书:日月双萤火，乾坤一鹊巢。野轩有凉户，谁敢等闲敲。
诗一首:白云闲似我，我似白云闲。二物俱无心，逍遥天地间。
孤山观雪  其一:莫谓湖山景，寻常总一般。欲穷清胜处，须向雪中看。
子规:暮春春已晚，不见子规飞。莫是无归处，山禽不劝归。
望天台山二绝  其一:嵩阳不得到，华顶可徘徊。当知吾性分，自有一天台。
望天台山二绝  其二:气骤烟云速，风飞山岳摧。神游八极表，何必访天台。
偈:昨日罗剎心，今朝菩萨面。罗剎与菩萨，不隔一条线。
句  其一:晓鸟啼哑哑，游子初去家。去家向何许，雪暗天一涯。
二士石榻在中院之北巨石如榻有自然石枕可卧二士和大受韵:忆昔登封日，山蹊困六飞。我来犹舍杖，共坐拂云衣。
荼{艹縻}洞:无华真国色，有韵自天香。临风难自持，为舞白霓裳。
春日即事九首  其一:蔼蔼花絮乱，纷纷蜂蝶多。今年春复尔，不饮奈愁何。
春日即事九首  其二:新绿阴将就，残红在亦稀。雨中千点絮，来伴落花飞。
春日即事九首  其三:怒风吹老屋，急雨闹空庭。莫叹林花尽，悬知陇麦青。
春日即事九首  其四:毛桃犹带蘂，青杏已团枝。老不禁春恼，应知老易欺。
春日即事九首  其五:但喜朝朝醉，那知夜夜风。老人贪睡美，春梦五更中。
春日即事九首  其六:化国有余暇，丰年多醉人。典衣谋一饮，对酒却惭春。
春日即事九首  其七:怅望白铜鞮，醉听金缕衣。花间愁落日，老更惜春归。
春日即事九首  其八:娇马宁馨郎，毡车薄媚娘。萧萧两蓬鬓，愁入少年场。
春日即事九首  其九:逃闲闭关坐，忽有卖花声。老大自多感，依然京洛情。
雪:纸窗明晃晃，云日暗暾暾。半夜寒添被，清晨雪拥门。
晚晴  其一:微阳挂木杪，孤鸟下云淀。广墟遗稻粱，鹳鹤伴鳬雁。
晚晴  其二:阴壑留残雪，林虹带晚霞。孤烟障渔市，不见两三家。
送王左丞五绝  其一:德星行斗牛，人物东西伙。太史告占书，发春朝玉座。
送王左丞五绝  其二:江左名父子，风流适兹还。而宗有胜韵，觉在正始间。
送王左丞五绝  其三:浮名渺吴会，耿耿千里淮。朔风吹高鸿，安得与人偕。
送王左丞五绝  其四:三坚真得象，九师遂亡羊。寥寥千载余，焕发天地藏。
送王左丞五绝  其五:岁晏风落木，野阴水增波。斋舲如傅翼，一举君谓何。
盘豆铺南李翁园:李翁卧亭午，春深掩柴荆。忽闻风雨响，疑是勤王兵。
千手眼大悲偈:千手一手用，千眼一眼观。用观无差殊，何必许多般。
览镜偈:览镜影还在，掩镜影还去。试问镜中人，却归什么处。
佛说偈:后学要说禅，教人学团谜。佛祖意分明，但为传衣偈。
元符二年十一月十六日赵德麟检校诸邑李方叔自鄼来会中庐游灵溪寺观飞泉穷水所出涉龙潭遂至上洞寻火而入路穷乃回归息岩下岩洞泉潭前此未名尝见襄沔记郭璞游仙诗谓青溪道士鬼谷子所隐在义清县义清今其地也岩势天巧如观音大士所居潭抱石而曲泉悬级挂空若冲牙珩璜垂而有声遂名洞曰清溪岩曰补陀潭曰玉玦泉曰珠佩说之寄题四绝句 青溪洞:不到清溪路，人间千过春。青溪人不老，应怜郭景纯。
元符二年十一月十六日赵德麟检校诸邑李方叔自鄼来会中庐游灵溪寺观飞泉穷水所出涉龙潭遂至上洞寻火而入路穷乃回归息岩下岩洞泉潭前此未名尝见襄沔记郭璞游仙诗谓青溪道士鬼谷子所隐在义清县义清今其地也岩势天巧如观音大士所居潭抱石而曲泉悬级挂空若冲牙珩璜垂而有声遂名洞曰清溪岩曰补陀潭曰玉玦泉曰珠佩说之寄题四绝句 补陀岩:补陀风月在，处处得真居。一六同妙湛，三千皆宴如。
元符二年十一月十六日赵德麟检校诸邑李方叔自鄼来会中庐游灵溪寺观飞泉穷水所出涉龙潭遂至上洞寻火而入路穷乃回归息岩下岩洞泉潭前此未名尝见襄沔记郭璞游仙诗谓青溪道士鬼谷子所隐在义清县义清今其地也岩势天巧如观音大士所居潭抱石而曲泉悬级挂空若冲牙珩璜垂而有声遂名洞曰清溪岩曰补陀潭曰玉玦泉曰珠佩说之寄题四绝句 玉玦潭:大夫既授玦，捐之湘江中。彼波到此潭，寂寂睡蛟龙。
元符二年十一月十六日赵德麟检校诸邑李方叔自鄼来会中庐游灵溪寺观飞泉穷水所出涉龙潭遂至上洞寻火而入路穷乃回归息岩下岩洞泉潭前此未名尝见襄沔记郭璞游仙诗谓青溪道士鬼谷子所隐在义清县义清今其地也岩势天巧如观音大士所居潭抱石而曲泉悬级挂空若冲牙珩璜垂而有声遂名洞曰清溪岩曰补陀潭曰玉玦泉曰珠佩说之寄题四绝句 珠佩泉:佳人谅诚素，呜佩若可取。王孙忘情事，不学郑交甫。
客有传黄戎州三绝句者因次韵  其一:朝叹乌皮几，暮叹木樨床。劳我情不堪，念君罪不凉。
客有传黄戎州三绝句者因次韵  其二:驴技已过目，戎衣方骇心。文章端自误，痛悔空在今。
客有传黄戎州三绝句者因次韵  其三:名大不忍杀，罪大不以赦。荔子红满山，身落乡人社。
喜鲁直还用前韵再作  其一:梵志问故邻，木兰坐旧床。去恨已断绝，归意更凄凉。
喜鲁直还用前韵再作  其二:鹧鸪不入馔，松柏有常心。归来应未老，但道古犹今。
喜鲁直还用前韵再作  其三:君有非常罪，幸此非常赦。收身黑水西，重入白莲社。
又再作  其一:多情杨畔儿，芙蓉生绕床。旧屋君未归，蒲池已凄凉。
又再作  其二:世人不我与，自契黄龙心。竟复何远近，一瞬万古今。
又再作  其三:负罪臣宗元，移书数问赦。仅如鴈往来，羡君还里社。
曲台:宗伯旧为丞，曲台今作长。钦闻孔圣言，德理政刑上。
汀州:元丰陈汀州，见谓黄太史。年登境无蝗，政恐不相似。
无题:鸣鼓人皆可，弹琴今复谁。尽赊王媪酒，休赋大苏诗。
梅花:南山有佳人，迥立未可亲。而况得道者，其间梅子真。
潭州:维衡屹南荒，作镇自开辟。定王十里城，处处见山色。
晓径:萝径朝飞雨，莓苔染翠浓。登山双屐健，自拟少年同。
新秋雨过述怀:中兴日月明，王气山河在。万物饰昭回，稽首王言大。
寒栖馆:苍崖凌绛霄，横席坐高迥。遥夜闻吹箫，山空月华冷。
题壁:你家醤一缸，内有毒蛇藏。若无老僧说，人口俱被伤。
弟子求衣钵:来时无一物，去时无一物。若要我衣钵，两个光卵核。
维摩居士示疾毗耶离城  其一:一个病维摩，无风自起波。富嫌千口少，贫恨一身多。
九里松:九里松阴路，青泉映白沙。谁知三伏暑，小草有幽花。
洞庭题咏十一首 橘圃 其一:外貌千层绿，中心一晕红。封侯吾不愿，颇羡木奴丰。
洞庭题咏十一首 橘圃 其二:怀归空有感，包贡则无因。跳入商山去，添予作五人。
洞庭题咏十一首 水月院:奏邸成遗恨，沧浪足胜游。一篇水月记，照彻五湖秋。
仙鹤楼二首  其一:果为山中州，丛攒少平地。斗下金泉峰，十里扫空翠。
仙鹤楼二首  其二:岧岧金泉峰，望望朝复夕。凄冷雨中树，旷朗云外石。
云台望鹤亭:江山有英气，草木多秀拔。仙圣之所庐，着眼尽现杰。
见华阳旧题刻石有感:旧句入贞珉，新题亦已陈。光阴如许速，谁是百年人。
夜思出处因作戏言:仕路定风波，人生能几何。时来聊试手，为瑞不宜多。
嵯峨岭:晨登嵯峨岭，危欲搏春冥。安得秦六甲，锤凿使之平。
句  其二:漳南周匡物，竞秀元和年。作句诧亲友，进为乡党先。
回文二首  其一:野旷悲行客，湍惊碍去船。夜江清泛月，秋草碧连天。
回文二首  其二:绿径斜萦草，红梢半落花。曲池风碎月，欹岸雨摧沙。
夜雨南山:雨夜宿山斋，夜深雨声息。石室含余清，风枝堕残滴。
还家:云林无俗姿，相对可终老。如何尘中人，不见青山好。
小孤山:天围秋涨阔，山背夕阳孤。岸树晴犹湿，汀烟近却无。
苍龙岩潭:潭深凈如练，宛然鱼自见。独怜蓑笠翁，错下银钩线。
秋日述怀:妇人虽软眼，泪不等闲流。我因无好况，挥断五湖秋。
书窗即事二首  其一:花落春无语，春归鸟自啼。多情是蜂蝶，飞过粉墙西。
书窗即事二首  其二:一阵催花雨，高低飞落红。榆钱空万迭，买不住春风。
西楼纳凉:小阁对芙蕖，嚣尘一点无。水风凉枕罩，雪葛爽肌肤。
秋楼晚望:凉吹晚飕飕，芦花两岸秋。夕阳楼上望，独倚泪偷流。
长宵:霜月照人悄，迢迢夜未阑。鸳帏梦展转，珠泪向谁弹。
直竹:劲直忠臣节，孤高列女心。四时同一色，霜雪不能侵。
夏夜弹琴:夜久万籁息，琴声愈幽寂。接引到清江，岩泉溜寒滴。
端午帖子 皇帝阁:日月尧天大，璇玑舜历长。侧闻行殿帐，多集上书囊。
端午帖子 皇后阁:意帖初宜夏，金驹已过蚕。至尊千万寿，行见百斯男。
端午帖子 夫人阁:三宫催解糉，妆罢未天明。便面天题字，歌头御赐名。
春帖子 皇帝阁:莫进黄金簟，新除玉局床。春风送庭燎，不复用沈香。
春帖子 贵妃阁:金环半后礼，钩弋比昭阳。春生百子帐，喜入万年觞。
夏日绝句:生当为人杰，死亦作鬼雄。至今思项羽，不肯过江东。
分得知字韵:学诗三十年，缄口不求知。谁遣好奇士，相逢说项斯。
梦:梦入长安道，萋萋尽春草。觉来春已去，一片池塘好。
读陶元亮传  其一:我爱陶彭泽，解言归去来。醉眠犹遣客，却使世人猜。
读陶元亮传  其二:我爱陶彭泽，不求弦上声。琴中如有趣，曾遣几人听。
春日:春风未雌雄，尊酒自贤圣。燕巢楼阁间，莺语花柳静。
效古乐府三首  其一:君住长江边，妾上长江去。长江日夜流，相思不相顾。
效古乐府三首  其二:长江日夜流，妾心终不改。谁谓江头人，相思不相待。
效古乐府三首  其三:东家石榴红，西家石榴紫。俱是一种花，同生不同死。
严阳南泉泉大道船子赞:未透赵州关，看牛事转繁。死蛇弄不活，只好踏船翻。
四睡赞:人无害虎心，虎无伤人意。彼此不关防，何妨打觉睡。
为缘知客求赞:不假闻思修，巨辟圆通路。更拟问如何，数珠木槌子。
采莲曲:见莲知菂实，寻藕□丝长。六月天边路，何时结得霜。
太乙真人画像:真人读何书，一叶凌浩溔。不见此舟轻，但觉天地小。
安期生:安期耸身坐，挥斥游太极。若遇谪仙人，鲸背分半席。
丹阳作:暂入新丰市，犹闻旧酒香。抱琴沽一醉，尽日卧垂杨。
题天庆观碧玉堂:清晓叩玄关，忧时鬓已斑。何如闲道士，隔竹看君山。
梅仙山:西都不知寿，安用独长年。纵有丹炉在，难吹汉火燃。
萤火:微踪一腐草，霜重不禁秋。想悟浮生短，常为秉烛游。
蜜蜂:酿成百花脾，聊尔了口腹。人知口中甘，谁料腹中毒。
观书自叹:皓首抱遗经，堪怜误一生。空共蠹虫饱，自作忍饥声。
吉水夜泊:入夜始维舟，黄芦古渡头。眠鸥知让客，飞过蓼花洲。
草:草枯根不死，春到又敷荣。独有愁根在，非春亦自生。
百舌:花间报晓晴，巧弄百般声。未可嫌饶舌，犹胜鴈不鸣。
秋扇:人心有炎凉，我心无欢悲。箧中重自珍，会有熏风时。
访李延不值:白云满空山，山空人未归。拄杖莫敲门，恐惊白云飞。
七夕:世上痴儿女，争趋乞巧筵。妇鸠甘抱拙，不谄鹊桥仙。
绿阴:穉绿藉老红，政尔有余妍。万虑不作时，清朗见尧天。
荷亭:影浸苍凉月，香随澹荡风。露华初泛泛，秋思莫匆匆。
丙子兵祸台温为烈宁海虽经焚掠然耕者不废丁丑粗为有秋但种秫者少以醉人为瑞物吾亦似陶靖节时或无酒雅咏不辍也八月初九日连日雷雨溪路阻绝山房岑寂此夕初霁浊酒新漉数酌竟步秋树阴潭鱼可数望前峰老枫数十株已无色白鸟飞翻去来是中有惠崇大年笔家人遣两力来迎因倒坐篮舆而归人或问之戏答曰吾日莫途远故倒行也记以三绝  其一:事过清眠足，心宽缓步宜。古人无限事，烟蹙几修眉。
丙子兵祸台温为烈宁海虽经焚掠然耕者不废丁丑粗为有秋但种秫者少以醉人为瑞物吾亦似陶靖节时或无酒雅咏不辍也八月初九日连日雷雨溪路阻绝山房岑寂此夕初霁浊酒新漉数酌竟步秋树阴潭鱼可数望前峰老枫数十株已无色白鸟飞翻去来是中有惠崇大年笔家人遣两力来迎因倒坐篮舆而归人或问之戏答曰吾日莫途远故倒行也记以三绝  其二:去鸟仍回白，残阳更借红。伤今兵乱后，人醉不如枫。
丙子兵祸台温为烈宁海虽经焚掠然耕者不废丁丑粗为有秋但种秫者少以醉人为瑞物吾亦似陶靖节时或无酒雅咏不辍也八月初九日连日雷雨溪路阻绝山房岑寂此夕初霁浊酒新漉数酌竟步秋树阴潭鱼可数望前峰老枫数十株已无色白鸟飞翻去来是中有惠崇大年笔家人遣两力来迎因倒坐篮舆而归人或问之戏答曰吾日莫途远故倒行也记以三绝  其三:白兔秋毫绽，青虫树色并。兴亡谁与吊，聊复快新晴。
花下:扫石坐花阴，花阴复满襟。此时真昼锦，富贵亦何心。
八月初十日夜露坐场圃新月半破前溪夜舂俯仰寥泬小儿子周在侧忽引翁袖曰月照山重也聊记其语:露叶堕清响，隔烟闻暝舂。夕岚那可拨，月照山重重。
柘溪道中有感:得势茅欺蕙，安居爵笑鸿。吾年已如此，役役又西东。
即事:菜花随麦长，田水入池平。此景寻常有，何人自在行。
题李唐松月:明月青松枝，幽人岩下步。劝君早归来，草头已多露。
懒出:飞雾不成雨，幽人懒出溪。落红双雉过，新绿一鹃啼。
宿龟石寺:山深无横吏，客至气和平。野寺鸣钟罢，安眠到五更。
齿酬舌赠:子任调和逸，吾当噬嗑劳。生年虽后子，未老得先焦。
齿酬唇赠:刚柔君不吐，冷热我须当。铁石还销毁，吾今已久长。
白雪词四首  其一:一雪林屋浄，二雪皋隰新。三雪为瑞应，伊耆氏作春。
白雪词四首  其二:蒙蒙接白云，皎皎混清月。长歌古人句，山明望松雪。
白雪词四首  其三:半空纷下鹤，千尺矫游龙。再歌古人句，晴雪落长松。
白雪词四首  其四:古人不可见，物色故依然。二麦何人种，忍冻及丰年。
芗岩山居孟夏二十绝  其一:独鸟怨遥夜，冷萤明远陂。且弄碧萝月，莫问出山期。
芗岩山居孟夏二十绝  其二:无色庭前石，无声石上琴。此时寂寞意，千载有知音。
芗岩山居孟夏二十绝  其三:凯风引柔蔓，时雨滋绿苔。寂寞无一事，空壑生悲哀。
芗岩山居孟夏二十绝  其四:晨霞冠山椒，夕虹饮涧曲。熊蹯未入唇，羊胛早已熟。
芗岩山居孟夏二十绝  其五:桑柘隠寒墟，牛羊杂乱石。林果摇青黄，已纵飞鸟吃。
芗岩山居孟夏二十绝  其六:钟声澄万室，月影散千林。岑寂岩栖客，应观不转心。
芗岩山居孟夏二十绝  其七:鸟鸣青溪中，人行彩虹外。洗药归去来，声迹两幽晦。
芗岩山居孟夏二十绝  其八:微泉静后闻，去鸟空中灭。耳目吾不营，烟景相与悦。
芗岩山居孟夏二十绝  其九:幽鸟时一啼，前峯晚来翠。人语惨淡中，复向烟雨外。
芗岩山居孟夏二十绝  其一○:迢递川观明，氤氛夏条绿。于焉冲抱盈，缅然散烦溽。
芗岩山居孟夏二十绝  其一一:绿树塞柴门，青山压茅宇。遥遥望来峯，日夕多风雨。
芗岩山居孟夏二十绝  其一二:蛙声合川隰，荷叶等阶除。悠然故园思，今雨后何如。
芗岩山居孟夏二十绝  其一三:远水去微茫，近峯互明晦。偶与农夫言，飞雨霭而至。
芗岩山居孟夏二十绝  其一四:旭日原隰丽，积雨条枚新。万物此萧散，宇宙一欠伸。
芗岩山居孟夏二十绝  其一五:雉子行傍丛，鹿麑下饮涧。近人固数惊，无心复远患。
芗岩山居孟夏二十绝  其一六:种松为老伴，栽菊充岁粮。新国苦长役，遗民怀故乡。
芗岩山居孟夏二十绝  其一七:珍禽好毛羽，高飞不啄粟。路旁挟弹儿，何自规其肉。
芗岩山居孟夏二十绝  其一八:兹峯虎蛇善，月下人去来。濯足瀑水源，山扉终夜开。
芗岩山居孟夏二十绝  其一九:夕阳挂东峯，光色笼远树。西峯急雨来，童子渡溪去。
芗岩山居孟夏二十绝  其二○:雨云冒山头，晴云出坞口。东峯有龙湫，雨我私百亩。
秋夜:院静泉声合，夜深虫语多。近窗移素榻，欹枕见星河。
除夕:软暖炉星火，新香甑雪糕。老人消一睡，守岁为徒劳。
游永庆寺:惨淡芜城暮，萧疎野树寒。登山不惮远，反恐下山难。
施元屏面  其一:高树俯沧江，老屋隠乱石。水深羣鱼集，一网千尺碧。
施元屏面  其二:渔翁不食鱼，爱换酒子吃。临川羡鱼人，似喜网有得。
题零陵石屏  其一:大山插洪澜，定是关仝笔。缣素不能永，壁石写雄逸。
题零陵石屏  其二:青峯插天隅，淡月如可吸。江流疑有声，孤舟舞蓑笠。
题零陵石屏  其三:大山如大国，小山如小邦。低树无附丽，洪涛恣舂撞。
题零陵石屏  其四:大浪所簸摇，青山为俯仰。云何峯外雪，亦与相下上。
九日:万事一鸱酒，平生几蟹螯。悲秋仍送远，怀古更登高。
桐乳:桐乳深藏鸟，苔花暗语虫。谁能借修竹，为我宿清风。
春叹:春色三分二，人生七十稀。蝶魂归蚁冢，花瓣泊鱼衣。
芥:蔚然苍石底，有此紫玉钗。本无尘土侵，宁畏霜霰埋。
芍药:绿萼披风瘦，红苞浥露肥。只愁春梦断，化作彩云飞。
芭蕉:凤翅摇寒碧，虚庭暑不侵。何因有恨事，常抱未舒心。
蜀葵:倾心知向日，布叶解承阴。空侧黄金盏，谁人与对斟。
偈颂四十一首  其四:竺土之大仙，今日告涅盘。鹤林之米子，当下得枯偏。
偈颂四十一首  其一○:千山鬰密处，凉飘洗夏热。今日正当眼，利剑是镔铁。
偈颂四十一首  其二○:诸佛出身处，东山水上行。宸闺垂玉帘，云榻拥天青。
偈颂四十一首  其三八:寒凉彻骨时，通身难去处。其间有眼在，新丰一曲子。
偈颂三十首  其二:衲僧活眼睛，见破四天明。六门之活计，处处而现成。
偈颂三十首  其三:家风是自己，自己是家风。一如身心眼，全体是玄翁。
偈颂三十首  其七:妙处彻底妙，玄处彻底玄。独知分外事，谁见壶中天。
偈十首  其二:一回转意光，千里绝情方。悟后梦醒后，孤然坐古堂。
偈十首  其三:少而可努力，老而可歇心。都卢懒万事，双眸泪湿襟。
答云居西和尚偈:和尚不知禅，困来便打眠。泥牛吃水草，木马咬瓦砖。
赠慧晖偈:云居不会禅，洗足上床眠。不觉枕子落，打破常住砖。
通山  其一:我爱通羊好，居民山作城。眼前无俗事，枕畔有滩声。
通山  其二:我爱通羊好，回环云水间。重峦与迭嶂，真是翠屏山。
通山  其三:我爱通羊好，清无一点尘。峭山多洞户，樵牧识仙人。
登慈恩塔:独上慈恩塔，疏怀亦慨然。异朝多少事，不改旧山川。
梦中作:舂罢鸡□□，□行犬吠难。溪深水马健，霜重橘奴肥。
和范元作五绝  其一:马迁法左氏，实录系日月。孰传经世学，傥可论绝笔。
和范元作五绝  其二:久矣閟大音，无讥郐以下。一闻入圣处，万古洗凡马。
和范元作五绝  其三:种学根不深，履道乃邮传。欲收反约功，必也破万卷。
和范元作五绝  其四:挟策博塞殊，愚智相千万。反躬诚且乐，此事要早办。
和范元作五绝  其五:阅书五行下，未胜百回读。至道一念存，请事不远复。
题四画 清湖骤雨:银竹森空映，湖光莽苍中。不因风卷去，那得见冲融。
题四画 潭溪秋碧:秋容何处佳，淡泊寄寒水。无滓湛遥天，我心正如此。
题四画 石峰春霭:腾龙纷野马，非雾亦非烟。心共春山远，诗凭淡墨传。
题四画 屏山夜雪:熟醉莲荡风，未赏梅溪胜。踏雪访屏山，今年得乘兴。
游仙窟诗 咏花:风吹遍树紫，日照满地丹。若为交暂折，擎就掌中看。
游仙窟诗 咏花:映水俱知笑，成蹊竟不言。即今无自在，高下任渠攀。
游仙窟诗 代蜂子答十娘:触处寻芳树，都虑少物华。试从香处觅，正值可怜花。
游仙窟诗 送张郎:丈夫存行迹，殷懃为数来。莫作浮萍草，逐浪不知回。
渝州逢故人（「渝州」，原作「滁州」，从原卷改。）:共是他乡客，俱为失路人。自怜蓬髪改，不掩柳条春。
春夜山亭:夜静琴还静，年春酒复春。何曾山水地，风月不□□。
别宋侍御:水国南连楚，沙场北近胡。春风万里别，明月两乡孤。
咏暗:凿壁方将□，投珠忽见疑。始言缨可绝，谁谓室无欺。
咏鹊:绕树栖难定，填河尚未期。旧来能□语，试为报归时。
有恨久囚:人易千般去，余嗟独未还。空知泣山月，宁觉鬓苍斑。
晚秋 四:髪为多愁白，心缘久客悲。更遭缧绁事，因此改容仪。
二:夜眠须在后，起则每须先。家中懃检校，衣食莫令偏。
六:孔怀须敬重，同气并连枝。不见恒山鸟，孔子恶闻离。
九:尊人共客语，侧立在傍听。莫向前头闹，喧乱作鸦鸣。
十四:有事须相问，平章莫自专。和同相用语，莫取妇儿言。
十八:亲中除父母，兄弟更无过。有莫相轻贱，无时始认他。
二五:尊人同席饮，不问莫多言。纵有文章好，留将余处宣。
二七:坐见人来起，尊亲尽远迎。无论贫与富，一概惣须平。
二九:养子莫徒使，先教懃读书。说朝乘驷马，还得似相如。
三十:欲得儿孙孝，无过教及身。一朝千度打，有罪更须嗔。
五三:骂妻早是恶，打妇更无知。索强斯得客，可是丈夫儿。
六十:贫人莫简弃，有客最须呼。但惠封疮药，何愁不奉珠。
六六:有恩须报上，得济莫孤恩。但看千里井，谁为重来寻。
七二:世间难舍割，无过财色深。丈夫须远命，割断闇迷心。
八二:经记须平直，心中莫侧斜。些些征取利，可可苦他家。
八四:忍辱生端正，多嗔作毒虵。若人不儜恶，必得上三车。
九三:吾有十亩田，种在南山坡。青松四五树，绿豆西三窠。
九五:我见那汉死，肚里热如火。不是惜那汉，恐畏还到我。
一○二:众生头兀兀，堂住无明窟。心里为欺谩，口中佯念佛。
一○四:劝君休杀命，背面披生嗔。吃他他吃汝，循环作主人。
一○五:他人骑大马，我独跨驴子。回顾担柴汉，心下较些子。
一○六:家有梵志诗，生死免入狱。不论有益事，且得耳根熟。
诗一首:敛笑偷残靥，含羞露半唇。一眉犹叵耐，双眼定伤人。
又一首:梦中疑是实，觉后忽非真。诚知肠欲继，穷鬼故调人。
又一首:心虚不可测，眼细强关情。回身已入抱，不见有娇声。
咏{尸/句}:眼似星初转，眉如月欲渭。先须捺后脚，然后勒前腰。
诗一首:忽然心里爱，不觉眼中怜。未关双眼曲，直是寸心偏。
咏刀子:自怜胶漆重，相思意不穷。不惜尖头物，终日在皮中。
诗一首:向来知道径，生平不忍欺。但令守行迹，何用数围碁。
又一首:千金此处有，一笑待渠为。不望全露齿，请为暂嚬眉。
咏笔砚:摧毛任便点，爱色转须磨。所以研难竟，良由水太多。
咏酒杓子:尾动惟须急，头低则不平。渠今合把爵，深浅任君情。
答十娘射雉:心绪恰相当，谁能护短长。一床无两好，半丑亦何妨。
诗一首:千看千意密，一见一怜深。但当把手子，寸斩亦甘心。
又一首:千思千肠热，一念一心焦。若为求守得，暂借可怜腰。
又一首:腰支一遇勒，心中百处伤。但若得口子，余事不承望。
又一首:药草俱尝遍，并悉不相宜。惟须一个物，不道自应知。
又一首:积愁肠已斵，悬望眼应穿。今宵莫闭户，梦里向渠边。
相思枕留赠十娘:南国传椰子，东家赋石榴。聊将代左腕，长夜枕渠头。
又:好是他家好，人非着意人。何须漫相弄，几许费精神。
咏{尸/句}:勒腰须巧快，捺脚更风流。但令细眼合，人自分轮筹。
诗一首:眼心非一处，心眼旧分离。直令渠眼见，谁遣报心知。
咏鞘:数捺皮应缓，频磨快转多。渠今拔出后，空鞘欲如何。
诗一首:双眉碎客胆，两眼判君心。谁能用一笑，贱价买千金。
诗一首:得意似鸳鸯，情乖若吴越。不向君边尽，更知何处歇。
咏鸭头铛子:觜长非为嗍，项曲不由攀。但令脚直上，他自眼双翻。
咏射雉:大夫巡麦陇，处子习桑间。若非由一箭，谁能为解颜。
咏弓:平生好须弩，得挽则低头。闻君把提快，再乞五三筹。
诗一首:手子从君把，腰支亦任回。人家不中物，渐渐逼他来。
答文成:素手曾经捉，纤腰又被将。即今输口子，余事可平章。
诗一首:元来不相识，判自继知闻。天公强多事，今遣若为分。
报文成双履:双鸟作失伴，两燕还相属。聊以当儿心，竟日承君足。
报文成:他道愁胜死，儿言死胜愁。日夜悬心忆，知隔几年秋。
诗一首:他家解事在，未肯辄相瞋。径须刚捉着，遮莫造精神。
又一首:巧将衣障口，能用被遮身。定知心肯在，方便故邀人。
又一首:自隐风流到，人前法用多。计时应拒得，佯作不禁他。
感石浮图:树福金岩顶，妆岩琢石成。真容绘美素，图镂万年荣。
传婆井:古井无渊源，千秋自涵养。日暮汲人来，洞然发清响。
葺丰溪桥成志喜一绝:横流架石梁，刻作永丰字。好渡杖藜翁，逍遥谓农事。
题英济石:怪石里苔钱，高耸百余尺。我至辄呼名，依稀点危额。
菊:短篱偎曲径，风雨困秋曦。竞惜芙蓉冷，何知更有伊。
古乐府  其一:携君石上琴，弹我窗前月。月缺又还圆，谁能免离别。
古乐府  其二:青山叫子规，行人泪如雨。子规不肯归，行人不能去。
古乐府  其三:欲买采菱船，野水无人识。野水去不回，迢迢暮山碧。
古乐府  其四:早作西州行，暮作西州宿。杨柳忽风生，年年芳草绿。
古乐府  其五:兰死根亦香，人死不知处。人死不堪悲，兰香化为雾。
古乐府  其六:山鸡啼一声，深院日当午。世无同心人，入此薜萝里。
古乐府  其七:晚步入松阴，敛霁人影绝。唯闻太古音，听之心胆裂。
古乐府  其八:一入经战场，白马不足数。白马不敢嘶，春风在场圃。
古乐府  其九:青云千里心，白鹭一点雪。谁将玉笛吹，吹下关山月。
门柳:看尽门前柳，愁多白发新。灞桥风雨夜，离别是何人。
远山:万里色苍然，春烟夕照边。旧过南岳寺，曾向雨中看。
照影:性与儿童异，飘蓬二十年。照来池上影，恰似未生前。
世事:世事皆浮云，人间几朝暮。不知溪上山，犹有桃源路。
莫恨:寂寞云深地，山空叶落时。自怜为隠僻，莫恨月来迟。
昨夜:草堂云去后，人境两茫茫。忽见青松老，翻疑昨夜霜。
老去:老去厌芳菲，思归未得归。夕阳溪上树，花作去年飞。
淮边柳:寂寞淮边柳，春来自舞腰。恨生争战地，不得近官桥。
雪鸪:风吹芦苇鸣，残雪满桥板。不见棹回人，愁立沙汀晚。
鸣鸠:何处芳草多，相呼向深坞。竹外立寒枝，山南又春雨。
观化:闲观造化余，静极悦自性。胡蝶忽飞来，吾心已无竞。
和路字:青山何人家，芳草满樵路。猿鹤未归来，残月照烟树。
宿云轩:千峰云未还，数树芭蕉绿。风雨暗黄昏，何人共幽独。
湘竹词:湘魂何自怨，千古尚名存。不种庭边竹，那知有泪痕。
池上曲:晓雨生池荷，圆珠漾新绿。入手不成珠，空歌彩莲曲。
偈颂七十六首  其三:一字不着画，八字没两丿。文彩甚分明，何待重饶舌。
偈颂七十六首  其六二:六载雪山修，几乎没合杀。半夜覩明星，和盲勃睟瞎。
颂古十一首  其三:狗子佛性无，铁船水上浮。顺风帆未挂，已过洞庭湖。
寒山把蕉叶执笔赞:吟诗吟未就，执笔且搜枯。欲写芭蕉上，依前一字无。
拾得携苕箒赞:往来双磵路，脚下起尘埃。苕箒忙忙扫，何曾扫得来。
灵照女赞:家业尽抛离，沿街卖笊篱。胸中无限意，不许老庞知。
朝阳赞:者边才补了，又见那边穿。不觉日又夜，争教人少年。
对月赞:黑豆忙忙数，教休不肯休。幸然明似镜，何用曲如钩。
赠月蓬相士:月蓬岩下电，相心不相面。剑关不露锋，向甚处相见。
九鲤湖:昔闻九仙灵，今登九仙地。袅袅一炉香，寥寥千载事。
题画扁  其一:野桥人迹少，林静谷风闲。谁识孤峰顶，悠然宇宙宽。
题画扁  其二:深林拥苍翠，绝巘顷陂陀。便欲褰裳去，乘风逸兴多。
忆乡歌四首  其一:侬是剑南人，惯识故乡好。绿叶接红花，辉映绥安道。
忆乡歌四首  其二:炎夏天颇热，侬门对溪住。摇荡采莲舟，深处疑风露。
忆乡歌四首  其三:塞上秋始肃，野草叶叶黄。侬家有菊花，灼灼不忧霜。
忆乡歌四首  其四:塞北寒气逼，对火拥氍毹。犹忆侬家里，蓬头两夹襦。
题静斋稿:斯道在人心，如蚌藏圆珠。散作明月光，敛则止水虚。
春日:化工溥至仁，生机运不停。荣观徧原野，宇宙一丹青。
望霁:阴阳互阖辟，宇宙几洪荒。重明丽乎正，万象生辉光。
览古:治忽无常形，今古无常势。必有非常人，以制非常世。
和黄山秋吟:有山静而秀，有水清且漪。风霜空宿翳，草木含幽姿。
题画轴卷后:林阜玉参差，寒乌千万斯。直疑飞绕处，错认月明枝。
蜘蛛:经纬智何多，网张犹设罗。但知为物穽，更有物谁何。
蜂:为巢倒悬树，窍窍自成房。螫人虽有毒，终为人所伤。
蝇虎:状有类蛛蝥，见物常勇投。奋身如虎猛，所得亦蝇头。
咏蝇:营营止于棘，或赤而或黑。皓皓染成污，奸魂并佞魄。
萤:本从腐草生，聚为寒士灯。一朝书课效，功宁不汝矜。
绝交:北山有鸣鸮，不洁而嗤凤。宜下绝交书，埙箎非伯仲。
站台:明月光常满，使君罇屡开。何须待月上，日暮便登台。
宴桥上:桥上置杯盘，可容十客坐。游人撑小艇，却从桥下过。
吴山堂:楚客对吴山，归心常自苦。守土切须防，半夜俱飞去。
岳麓寺  其一:初投旱海戈，忽整潇湘枻。彭蠡镜中行，洞庭天外倚。
岳麓寺  其二:携杖溪边听，抱琴台上坐。我喜见江山，江山愁见我。
卧治斋诗:为治固有术，公卧有人立。直须紧闭关，勿使庞公入。
济川堂:河流便当城，峻岭借为屏。疑在金山寺，凭栏看北泠。
为圃:前人厌膏粱，志欲服贱事。若论区别功，为圃亦不易。
过魏文贞公旧庄:破屋居人少，柴门春草长。儿童不识字，耕稼郑公庄。
山药:人无本则忧，物以地为贵。如何山芋辈，天下称宋卫。
秋:急雨收残暑，西风吹暮蝉。烟浮水空阔，露洗月华圆。
扇诗:扇子解招风，本要热时用。秋来挂壁间，却被风吹动。
百舌:学尽百禽语，终无自己声。深山乔木底，缄口过平生。
句  其九:岭南为贪泉，饮者生贪黩。岭北为愈泉，宿病皆祛逐。
句  其三七:玉尺锋棱耸，银槽样度窊。月中亡桂实，雨里得天葩。
京口怀古  其一:北顾横江尽，东南第一州。六朝都在望，回首倦登楼。
宗教院:雨过江山丽，春深笋蕨肥。扶藜苍藓破，移榻乱云飞。
芙蓉岭:每度芙蓉岭，愁眉惨不开。有命终须过，无灾不再来。
郎官湖:滚滚长江水，苍苍大别山。古今人老尽，山水镇长闲。
着棋台:石桥跨两岫，野叟尝远跖。旁有枰棋处，云是仙人奕。
索刘述之新酿:稍觉香熏鼻，还思酒入唇。盈缸止三斗，可拨瓮头春。
寄兄:江南江北来，昨夜同枝宿。平明一声起，回顾已极目。
见学院诸生作诗因和:骐骥方腾踏，蚊虻敢扑缘。明年小期集，请看十庐鞭。
送僧归护国寺:天台多胜概，落日乱山青。不似三峰好，楼台入翠屏。
中秋夜八绝  其一:长空开积雨，清夜流明月。看尽上楼人，油然就西没。
中秋夜八绝  其二:谁遣常时月，偏从此夜明。暗添珠百倍，潜感兔多生。
中秋夜八绝  其三:欲见初容烛，将升尚有星。渐高围渐小，云外转亭亭。
中秋夜八绝  其四:明入庭阴白，寒侵酒气微。夜深看更好，楼上渐人稀。
中秋夜八绝  其五:浮光看不定，重露试还无。影翻狂舞客，明误已栖乌。
中秋夜八绝  其六:巧转上人衣，徐行度楼角。河汉冷无云，冥冥独飞鹊。
中秋夜八绝  其七:猿狖号枯木，鱼龙泣夜潭。行人已天北，思妇隔江南。
中秋夜八绝  其八:看久须扶立，行贪遂失归。谁能终不睡，烂醉羽觞飞。
太上皇后合春帖子  其一:寿拟南山祝，春从北斗回。物华欣向泰，厚德发生来。
太上皇后合春帖子  其二:母道齐皇极，韶光傍寿觞。徽音家庆集，随辇奉尊章。
太上皇后合春帖子  其三:风帘回翡翠，冰研伴蟾蜍。亲写迎春帖，真符太上书。
太上合端午帖子  其一:自得广成道，长居不老天。底须桃辟恶，何用木延年。
太上合端午帖子  其二:人艾休教采，仙丹久养成。六宫争结缕，再拜学长生。
太上合端午帖子  其三:柈献千年实，杯行九节蒲。至尊亲上寿，家庆列成图。
圣寿合端午帖子  其一:有德天同寿，无为日更长。每逢端午节，双上万年觞。
圣寿合端午帖子  其二:画扇迎双凤，轻衣拂六铢。太清元有箓，抱朴不须符。
圣寿合端午帖子  其三:绕臂长生缕，当门五色丝。榴花看结子，叶叶在孙枝。
题惠崇小景  其一:寒林几吹折，冻柳不胜垂。老去机心熟，惊鸥莫浪疑。
题惠崇小景  其二:崔嵬吾肺腑，面目似庐山。江上风涛稳，扁舟得往还。
题惠崇小景  其三:舒徐春昼永，取次小桃红。独爵把枝稳，矜呼立晚风。
题惠崇小景  其四:两蛙随步武，先后得位置。不作渴雨鸣，岂不贤鼓吹。
题文与可山水:疎筱寒林手，文家富袜材。片缣云气足，彷佛认蓬莱。
题洪子恂所画盘洲图:林塘天遗得，花木地宜栽。细纪平泉咏，挥毫落海苔。
题车盘图:牛磨人俱转，车旋水即流。争如霖雨足，所至息人牛。
归牧图:爵禄不入心，牛肥了耕稼。绿阴生晚烟，归来两闲暇。
题水石翎毛:此君已可人，更着水石映。水禽穿林来，相呼复相应。
题边鲁生花木翎毛四首  其一:绿垂朱雀柳，双燕不胜春。泥落空梁语，之人竟杀身。
题边鲁生花木翎毛四首  其二:南国枇杷熟，卑枝结子多。一双拖白练，飞堕绿林阿。
题边鲁生花木翎毛四首  其三:小树生荆棘，棠梨结子幽。白头双野鸟，相对菊花愁。
题边鲁生花木翎毛四首  其四:梦断江南信，空怜铁石肠。绿么何处去，二鸟独悲伤。
赵昌芍药:风雨药栏西，残红落锦溪。明窗时展卷，春色任提携。
醒酒石:泽畔三生魄，花间独醒窠。摩挲苔上醉，驱遣睡中魔。
小垂手:醉里忘形客，山中化石仙。翻同醒酒伴，作对媚平泉。
云叶:何年老讲师，趺坐贝树根。落云化为石，亦得无上尊。
蜂窠石:水石两相激，成形不自藏。终惭为兔窟，仅喜作蜂房。
彩鹢:意适舟轻扬，夷犹杂鴈鳬。不须凌弱水，乐地即蓬壶。
采莲舟:拟倩谁家女，相呼去采莲。丁宁欵乃曲，随意媚晴川。
双溪堂:境与人俱胜，心无水共流。奇奇仍怪怪，莫莫更休休。
绿野堂:山坪萦雾草，湖泺漾烟芦。野色谁延入，阴晴足画图。
洗心阁:与物风迎浪，澄心月印湖。床头不须易，本自一尘无。
容膝斋:心胸包天地，人亦天地物。莫笑容膝斋，空洞足伸屈。
檥斋:心起五湖兴，身轻一叶舟。个中风雨夜，不用转船头。
楚望楼:楚东雄地望，胜槩属名流。共俟谢安石，难追马少游。
题有竹轩:家世岂孤竹，夷齐真二难。清风与直节，一一耸高寒。
题隠雾轩:豹变知非虎，磻溪若是班。当年谢安石，只合住东山。
题巢云轩:楚望巢云处，长怀曩寓居。飘飘欲仙去，渺渺复愁予。
芥纳寮:踞龟说漫游，视蚁谈绮梦。芥内取须弥，撑桥寻月洞。
灌园亭:植蔬常匝圃，酿酒仍满瓮。便觉三公轻，更将德本种。
次韵拔葵亭:拔葵固佳节，灌园宁素餐。公归客无归，长铗且莫弹。
题饭牛亭:好手聊饭牛，不将笏搢插。所以百里奚，牛肥不枯乏。
花信亭:播物潜施令，司花暗弄妆。封姨偏漏泄，预报信前香。
茧瓮亭:有家堪作茧，学圃甘抱瓮。此生足三眠，以外均一梦。
林珍亭:团坐听情语，移杯就果根。分甘新更美，敲打任诸孙。
题索笑亭  其一:江南气候宜，冷蕊破寒枝。能共巡檐笑，何妨受雪吹。
题索笑亭  其二:六出雪中宜，春藏向北枝。巡檐时一笑，玉笛且休吹。
橘友亭:梅溽香蒸玉，霜晴珠照林。封君休僣儗，得此足投簪。
题云起亭:云起有真意，水穷无尽心。盘洲宁涸泽，天下要甘霖。
欣对亭:万象尽森着，所观皆所欣。谁能忘爱恶，达观足超羣。
既醉亭和韵:泛觞有何心，罚爵不为耻。流行固自佳，坎止何妨醉。
题可止亭:涧迭裴公石，杯形鸱子船。乘流欣遇坎，结网胜临渊。
美可茹亭:盘洲比盘谷，钓水鲜可烹。采山独为乐，颇胜惩沸羹。
琼报亭:园丁采时果，足以供嗜好。眷言无尽藏，孰尽琼玖报。
题睡足亭:唐皇溺太真，爱心苦未足。因人忆海棠，何如悟秉烛。
题咏亭:无尘元不禊，有酒即为春。一咏得真趣，四时俱可人。
棕亭:剥棕堪覆宇，代瓦胜诛茅。有酒论奇字，无心赋解嘲。
西户:勋业镜成斑，光阴箭能疾。明时贳此翁，不须绳系日。
月娥留照:长圆宜有缺，久晕讶无风。留此一轮满，须知万古同。
松阴溅瀑:松风翳漫漫，涧水声潺潺。中有无尘公，飞鸣相往还。
池塘小景:昨夜春水生，垂杨蘸波碧。湖中相忘友，两两有鸂鶒。
绿沉谷:黄尘满金谷，山阴尚修竹。所以盘洲景，未足趣已足。
啸风岩:人言风从虎，风岂虎所出。吹万生一虚，石兄故无物。
泛杯岩:境佳因得水，洲窈故名盘。引作流觞饮，岩边听激湍。
题豹岩:奇峰疑地胜，勒驾恐山灵。何止管中见，全窥文豹形。
柞林:蓬蓬新叶盛，柞拔俨分行。宁作非材栎，羞为傍路杨。
芝径:辟谷几经尘，如芝今有神。更开三益径，似恐太无邻。
棠杕径:弟兄为师友，晚岁共三径。室迩伫远思，东风吹鬓影。
沃桑陌:种桑思采桑，蚕饥那可忍。日暮寒女心，无衣犹反本。
碧芦步:霜叶雕残芰，寒花发旧芦。一秋明眼处，落鴈惠崇图。
土湖:湖山远钟鼎，往往属田舍。公自得盘洲，湖山买无价。
九曲:九转多洄洑，觞行得演迤。休将比金谷，除此只东篱。
芝泉:人但千筒汲，谁知一线通。泉今人惜重，走卒与儿童。
瀑布:循崖瀑布悬，遇坎茶铛沸。水哉斯何取，本者固如是。
薝卜涧:结实黄金包，开花寒水玉。香色俱可怜，采涧勿盈掬。
濠上:观鱼要水清，爱鱼嫌芰剌。能了濠上乐，处世何必避。
鱼台:忍口嫌去乙，蓄池怜所丁。故应濠上乐，不羡此湖醒。
盘矶:新月当沈钩，香芹抵垂饵。矶上坐移时，水清鱼自戏。
鸂鶒濑:打鸭惊鸳起，忘鸥得鶒驯。世间能去我，物外总输人。
芡曲:湖边谁摘芡，轻度藕花风。贪得鸿头去，惊他鴈序空。
菱湾:根随波共蔓，花更水相亲。鱼跃翻成出，微光解照人。
柳桥:眉展愁难画，腰纤怯系书。过时低拂袖，谁遣飒轻裾。
兑桥步洪韵:桥上所经过，秋成正乐郊。儿童惊衮绣，丞相只衡茅。
墨沼:积功墨成池，增价蒲为扇。不作新样脚，一洗憔悴面。
龟巢:藏六自为巢，巢莲岁久交。支床犹耐辱，曳尾敢辞嘲。
梦窟:枕上蘧蘧梦，胸中拍拍春。从它身化蝶，谁复蝶为身。
题柴桑园孤松:耻封秦爵五，逃辱若逃暑。孤立柴桑园，出羣谁敢伍。
咏槐:槐绿复槐绿，时来人自忙。处阴聊避影，岁月去堂堂。
竹屋:爱苔无爱竹，戒勿长儿孙。竹屋偏宜雪，何妨种满园。
人面竹:共识此君面，谁知面目真。清风犹立懦，奇节仰先民。
猫头竹:迸穴穿篱出，狸奴知几头。真能参玉版，足可当珍羞。
慈竹:母子惟慈孝，心胸无棘荆。斑衣供穉子，深觉负平生。
木竹:品殊名亦殊，此君随藻鉴。盘洲有木竹，收拾无一欠。
斑竹:自得湘江种，禽栖不敢弹。怕摇枝上露，犹是泪琅玕。
方竹:峭节虚容物，清标直中绳。杖有削圆厄，提携先模棱。
石竹:干无筇九节，叶类柳三眠。介若此君操，不因霜雪蔫。
题笋:阿戎胜此君，解颐须折角。玉版得细参，渭川成浪谑。
割棕:赤身犹干固，秃节尚毛垂。木也乃如此，人焉胡可窥。
绿苔:土衣圆绿孕，屐齿孔方留。莫扫钱留地，应嫌薏苡秋。
芦花:见鹢恬徐退，看鸢喜讵飞。飞芦欲何适，绕绿打红围。
食蕨:掇芽无掘根，掘根芽必空。乌糯亦强名，安得隳农功。
仙茅:旌阳仙去后，服饵有仙茅。绝笑拖肠鼠，餐余不系庖。
黄精:白发终烦扫，黄精莫认花。叶疑新竹箭，根类老姜芽。
芷:银箸有生香，叶排元紫房。更名歌九畹，课效万金方。
药畹:种药怜苗润，分畦戒蔓滋。休藏肘后法，医国是良图。
对花果子:野华复结实，同在一枝上。了知色即空，聊作因果相。
朝天李:耻为钻核种，肯向道旁生。中立不阿倚，惟存恋阙名。
破核李:采实傍春山，成蹊邻露井。和峤难责钱，计核破莫整。
嘉庆子:名好实亦好，毡车自北来。流传今转盛，见者莫惊猜。
樱桃:苦笋恰相逢，匀圆得许红。荐新存古意，驱鸟念园公。
葡萄:架竹引龙须，时攀颔下珠。欲求西域种，北使昔同符。
绣橘:颂橘固多品，其贤知若干。后皇偏着意，尔许绣团团。
金橘:金橘大为贵，舂陵价倍增。盘洲移得种，风味圣全能。
罗柑:织文充革见，雾霭入怀香。亦唤罗敷种，曾闻湘水乡。
悉尼:似雪味能珍，肌肤雪后身。花香还胜雪，未信雪如人。
鹅梨:大谷固绝品，鹅梨亦遗味。名园见似人，神皋花溅泪。
绿萼梅:魂清萼绿华，望绝江南使。天寒倚竹时，风标略相似。
红梅:梅格依然在，诗家莫认桃。纵烦金井水，终近楚人骚。
黄香梅:多叶似太繁，浅装还越样。格韵细题评，远出红梅上。
长春花:平分为四序，长得作春看。三友诚高品，兹花一岁寒。
百结:丁香从百结，恨只满东风。未必愁能解，虚传酒有功。
荳蔻花:二月拆芳苞，凡心比并交。丁香多意绪，和月堕林梢。
昆仑桃:蟠桃微具体，一岁一番开。唤作昆仑种，疑从金母来。
矮桃:花叶自低昂，攀折人不舍。偷实定短人，朔辩愧黄马。
垂丝海棠:游丝扬晴空，垂杨曳平地。中有海洲僊，学舞金钿坠。
绣带:天巧宁容觑，春工岂待描。绣将花作带，舞衬柳垂腰。
剪春罗:天亦费机巧，红葩剪似匀。丁宁弄刀女，故故莫争新。
黄蔷薇:佳色光浮额，微香露着衣。枝条还更好，花品世间稀。
杜鹃花:鸟啼从溅血，花发亦同心。三月春光老，映山花照林。
水栀:占香名梵苑，住托凈心根。家住鱼千里，断桥流水村。
牡丹:众卉从争媚，花开始是春。一年春富贵，造物太于人。
芍药:春与花垂尽，惟余九一分。留春有红药，只此自超羣。
玉蝴蝶花:玉蝶正开时，绿稠红渐稀。移将永嘉种，梦逐漆园飞。
玉绣球花:平泉珍簇蝶，道是永嘉花。玉绣名吾里，瑶琨不浪夸。
含笑花:微拆香喷鼻，低垂羞傍人。花中如此粲，未笑已生春。
白石榴:花开水晶缾，叶排青琐窗。枝红立白帜，蝶阵垂翅降。
凌霄:羊角连蜷上，青霄便许凌。绝怜香草色，莫遣逐浮萍。
聚八仙:高可侪琼树，低聊拟聚仙。亲看临汝种，见此不生年。
虞美人草:刘项英雄志，争如溺爱何。宁无戚姬草，頼有大风歌。
罂粟:采苗能胜芹，摘实可当粟。缾罄罍未羞，难贮杯中醁。
米囊花:御米具体微，有罂无储粟。妖艳耿春光，名佳不翅足。
瑞香:紫裳苍玉佩，乞与碧纱笼。怕作行云去，人间瑞霭空。
麝香萱:香客忽破鼻，从事宜到脐。忧端集无所，醉倒休扶携。
紫薇花:手植盘洲圃，心怀西掖垣。至今花萼上，雨露有深恩。
素馨:轻素梅留魄，重开六月天。南人虽惯见，北客但垂涎。
玉簪:昔见茅连茹，今看花盍簪。若为惊作客，故有蝶相寻。
红莲:叶侧临妆镜，波摇濯发盘。殷懃数多叶，落日更凭栏。
诸葛忠叟初逢家塾池中产双莲求予扁榜并作五言勉诸甥:淤泥生凈质，妙观起凡心。少见人间瑞，谁栽满涧浔。
木芙蓉:津陆元殊种，名称偶尔同。秋光波底见，堤上忆苏公。
真珠花:花发鲛人泣，春归赤子还。三珠原有树，疑是海中山。
佛桑花:乍作槿花看，荣枯漫自繁。谓桑来佛土，何补一丝寒。
茉莉菊:皎皎凌三夏，阇城第二花。秋魂凭楚些，黄额访仙家。
鬬日红:暮色晓还开，残红委地堆。道如西蜀锦，何似北山莱。
金凤花:叶不类尧荚，花疑来舜楹。风枝吹彩羽，如杂九韶鸣。
文冠花:厌绿不厌红，夺朱非恶紫。了知色即空，色空奚慕蚁。
鸡冠:晦雨难渝操，朝阳易染殷。来从纪渻宅，不斗但峩冠。
山茶:老枝藂梗叶，殷色吐肥花。却见凌寒意，无人为赏嗟。
水仙:璧琮行洛佩，雨约过阳台。正使枝难好，风标故似梅。
蜡梅:司花工剪蜡，墨客巧抽脾。酝藉无梅操，生香认得知。
显庵许转觅红蕉未至绝句奉简:境中曾见画，雪里故依然。展尽衷惟赤，须输九万笺。
后庭花:叶如花傍砌，往事逐浮华。旧曲惟传恨，人间复见花。
逸骥:一秣志千里，我欲乘腾骧。圉人不在侧，勇气聊颉颃。
骅骝:骅骝绝代无，晚去犹见画。萧然千里姿，耸立亦闲暇。
驯鹿:长见幽苹食，谁分野草眠。随行能缓步，相对可忘年。
锦鸡:岂以多文累，轻身蹈巧机。樊笼莫惆怅，为汝护毛衣。
黄鶑儿:鶑雏初出谷，迁木寄晴花。不解如簧语，犹疑度柳斜。
白龟:物有为身累，龟灵却受钻。毛公今放汝，珍重保身安。
绿毛龟:五色曾呈瑞，绿毛从古稀。碧潭凝染色，逐藻长毛衣。
聚萤斋:书蠹犹堪读，囊萤亦强观。竞辰规后学，继晷匪油干。
竹村:种竹亦云好，结交当有道。能邀岁寒伴，同呼酒家保。
玉虹洞:九酝耐留春，檀心娇未吐。须结舞霓技，怕作行云去。
别持上人:茂竹永和字，浣花天宝诗。清江入舟楫，忍泪别僧持。
题二小姬扇二首  其一:庆娘颦翠眉，春瘦怯罗衣。笑问采花蝶，如何成对飞。
题二小姬扇二首  其二:湘湘未识羞，独坐抱箜篌。贪学耆婆舞，抬身拜部头。
戍妇吟二首  其一:将身托战争，世事百无情。相对生离别，浑如落叶轻。
戍妇吟二首  其二:辞家出戍边，北望隔青烟。怕作沙场梦，秋宵不敢眠。
岩桂花:玉蕊琅玕树，天香知意熏。露寒清透骨，风定远含芬。
偈颂一百三十三首  其一○:五祖鹁鸠啼，当机直下提。隔山寻蚁迹，能有几人知。
偈颂一百三十三首  其二六:解语非干舌，能言不是声。斩新提活句，冬后一阳生。
偈颂一百三十三首  其三二:达磨不会禅，夫子不识字。第一莫将来，将来不相似。
偈颂一百三十三首  其三五:无心亦无法，非法亦非心。大勋不竖赏，柴扉草自深。
偈颂一百三十三首  其三六:通身无觅处，遍界不曾藏。闭目中秋坐，却笑月无光。
偈颂一百三十三首  其七○:不结毗卢印，那弘古佛心。明月照幽谷，寒涛助夜砧。
偈颂一百三十三首  其一○○:九年坐兀兀，胡僧无妙诀。长安路坦然，夜行人不绝。
偈颂一百三十三首  其一○七:不坐空王殿，不挂本来衣。何须便恁么，切忌未生时。
偈颂一百三十三首  其一一五:相见不须瞋，君穷我亦贫。谓言侵早起，更有夜行人。
偈颂一百三十三首  其一一九:吾常于此切，密意在汝边。麟龙不为瑞，鹤龟自成僊。
偈颂一百三十三首  其一二三:冷水点沸锅，舌头不出口。可惜老岩头，慈悲成过咎。
偈颂六十八首  其五:大雪满长安，春来特地寒。新年头佛法，一点不相瞒。
偈颂六十八首  其一二:巴陵三转语，钝置老僧门。灵山无半句，报尽破庵恩。
偈颂六十八首  其一九:海上明公秀，赵州东院西。不移毫发许，平步上云梯。
偈颂六十八首  其二五:登天不假梯，徧地无行路。可怜杜衲僧，邯郸学唐步。
偈颂六十八首  其六二:德山棒头短，临济喝声低。不伤物义句，赵州东院西。
偈颂六十八首  其六七:松柏千年青，不入时人意。牡丹一日红，满城公子醉。
拈古十四首  其四:大家在这里，廓彻无依倚。有口难分疎，冻破一双耳。
拈古十四首  其七:南山不会禅，一向外边走。腊月三十日，舌头不出口。
偈颂十五首  其一:莫行心处路，不挂本来衣。何须更恁么，切忌未生时。
偈颂十五首  其六:乌兔东西疾，一年时序毕。窦八布衫穿，乌龟眼睛赤。
偈颂十五首  其一三:大海波涛涌，于江水逆流。龙王宫殿里，不见一人游。
偈颂十五首  其一四:夫子不识字，达磨不会禅。御楼看射猎，不是刈茅田。
二祖赞:觅心无处觅，当下便心安。早知冰是水，两臂定完全。
三祖赞:觅罪不可得，更于何处忏。云翳豁然开，青天孤月上。
四祖赞:谁缚无人缚，何更求解脱。未必右军鹅，便是支郎鹤。
五祖赞:栽遍满山松，暗地翻身转。虽然得信衣，何曾识爷面。
六祖赞:腰石碓坊舂，不识一丁字。无树亦无台，犹传钵袋子。
蚬子和尚赞:把个里捞波，做尽穷伎俩。推出酒台盘，至今收不上。
春:尽道春多雨，伤摧花鸟空。不知春态度，尤在绿荫中。
送行:语别既不易，况与子同生。如何携手好，忽作千里行。
覆射辞:太岁当头立，诸神不敢当。其中有一物，犹带洞庭香。
冬寒:倚天松骨冷，背日海云高。淮上人垂櫜，阁中客赠袍。
北园书事三首  其二:得丧有万理，古今犹一区。鹤鳬元自足，蛮触竟同枯。
深山:日出敛苍霭，雨余生晓凉。鸟啼人不见，花落树犹香。
中顶:策足穿云表，都无几尺天。人寰莽何在，万里一荒烟。
回马岭:缓辔不可度，疾驱应更危。平生几两屐，解有慰人时。
偈:归宗会斩蛇，禾山解打鼓。万象与森罗，皆从这里去。
题白沙驿壁:未忍歌归去，行当献子虚。自嗟渥洼种，垂耳服盐车。
题婺州道傍水阁:劳生成底事，寸禄解萦人。阳羡溪山好，归欤未有因。
留题婺州孝顺镇寺:处静未有计，徒劳真可伤。山僧应笑我，只为斗升忙。
甲申十一月梦中咏假山:欲雨烟云凝，经秋苔藓多。凭君莫抛掷，留取伴吟哦。
祖师地种花及总颂四首 地:性地本无生，因生说有地。流传古至今，非愚亦非智。
祖师地种花及总颂四首 种:从昔未曾迷，于今何所悟。祇缘种性深，更亦无别路。
祖师地种花及总颂四首 花:有种有心地，因缘花自开。要知成果处，却笑祖师来。
祖师地种花及总颂四首 总:五叶花开后，山长水更深。乱云横谷口，游子谩追寻。
十忆偈 忆少林:一从三拜后，千古错流通。永日无人到，萧萧桧柏风。
十忆偈 忆曹溪:叶落归根后，曹溪一滴深。山居人少到，真实好知音。
十忆偈 忆南泉:一归方丈后，何处觅南泉。昨夜三更月，寒光照座前。
十忆偈 忆赵州:不下禅床后，曾无善巧言。平常安乐事，今古谩流传。
十忆偈 忆南阳:丹霞相访后，从此话南阳。草作青青色，春风任短长。
十忆偈 忆双林:一入双林后，天宫事可猜。卖鱼人不厌，何处见如来。
十忆偈 忆寒山:一住天台后，身单布亦穿。虽然筋骨露，歌笑不堪传。
十忆偈 忆庞翁:石上栽花后，生涯自是春。若逢亲切问，端的不饶君。
十忆偈 忆先师:一见先师后，堪悲复堪笑。为问何以然，八十重年少。
十忆偈 忆伊余:忆着伊余后，呵呵笑未休。何人知此意，有语不堪酬。
海会辞老和尚:来时无有语，去亦不知闻。此曲谁能和，轰轰出白云。
示众:求心心未谛，等人人不来。岩花晓来雨，寂寞为谁开。
迷逢达磨:信步游梁魏，乘时别少林。长安车马客，无限利名心。
小师崇坚乞偈:事办须寻道，方明尔本来。禅关无锁钥，祇要用心开。
戴巨济求赞:画出人皆识，相逢道更亲。起云峰后路，记得往来频。
颂古六十二首  其六:潦倒江湖上，竿头事可咍。一回浮子动，又是上钩来。
颂古六十二首  其一一:家肥生孝子，国霸有谋臣。拳头劈口槌，未到无儿孙。
颂古六十二首  其一二:开田说大义，后人莫容易。百丈总持门，淡而还有味。
颂古六十二首  其一九:相见锦江头，相携上酒楼。会医还少病，知分不多愁。
颂古六十二首  其四○:春至是花开，朱颜安在哉。可怜园里色，不入镜中来。
颂古六十二首  其五四:赵州一椀茶，验尽当行家。一期虽似好，争免事如麻。
颂古六十二首  其六○:尽力不柰何，按牛头吃草。若无锦绣文，难以论嘉藻。
颂古六十二首  其六一:何故唤作手，衲僧难开口。拟议自颟顸，可怜大蒙斗。
偈颂一一二首  其二九:容颜甚奇妙，光明照十方。我适曾供养，今复还亲觐。
偈颂一一二首  其四○:正当恁么时，历劫不曾迷。步步超三界，归家顿绝疑。
偈颂一一二首  其四三:劫火威音前，虽有一壶天。御楼看射猎，不是刈茅田。
偈颂一一二首  其四七:龙门三月半，大鼓声声唤。唤得一时来，特地生迷乱。
偈颂一一二首  其六○:七七四十九，面南看北斗。死去与生来，泥牛大哮吼。
偈颂一一二首  其七三:死心心已死，心死死由生。拗折黄龙角，翻身卧地行。
偈颂一一二首  其九四:帝力丘山重，君恩宇宙宽。不才何以报，处处得心安。
以偈问清远禅师:劫火威音前，别是一壶天。御楼前射猎，不是刈荒田。
岁暮书堂:霜重阶铺纨，风凛肌生粟。心庄耳目清，思虑无由俗。
诗一首:富贵空中花，文章木上瘿。要知真实地，惟有华严境。
阙题:三月雪连夜，未应伤物华。只缘春欲尽，留着伴棃花。
句:寒食少天气，东风多柳花。小桃知客意，春尽始开花。
白马:白马紫连钱，嘶鸣丹阙前。闻珂自蝶躞，不要下金鞭。
赠薛瑶英:舞怯铢衣重，笑疑桃脸开。方知汉成帝，虚筑避风台。
江行无题一百首 一:倾酒向涟漪，乘流东去时。寸心同尺璧，投此报冯夷。
江行无题一百首 二:江曲全萦楚，雪飞半自秦。岘山回首望，如别故关人。
江行无题一百首 三:浦烟函夜色，冷日转秋旻。自有沈碑石，清光不照人。
江行无题一百首 四:楚岸云空合，楚城人不来。只今谁善舞，莫恨发阳台。
江行无题一百首 五:行背青山郭，吟当白露秋。风流无屈宋，空咏古荆州。
江行无题一百首 六:晚来渔父喜，罾重欲收迟。恐有长江使，金钱愿赎龟。
江行无题一百首 七:去指龙沙路，徒悬象阙心。夜凉无远梦，不为偶闻砧。
江行无题一百首 八:霁云疎有叶，雨浪细无花。稳放扁舟去，江天自有涯。
江行无题一百首 九:好日当秋半，层波动旅肠。已行千里外，谁与共秋光。
江行无题一百首 十:润色非东里，官曹更建章。宦游难自定，来唤棹船郎。
江行无题一百首 十一:夜江清未晓，徒惜月光沈。不是因行乐，堪伤老大心。
江行无题一百首 十二:翳日多乔木，维舟取束薪。静听江叟语，俱是厌兵人。
江行无题一百首 十三:箭漏日初短，汀烟草未衰。雨余虽更绿，不是采苹时。
江行无题一百首 十四:山雨夜来涨，喜鱼跳满江。岸沙平欲尽，垂蓼入船窗。
江行无题一百首 十五:渚边新雁下，舟上独凄凉。俱是南来客，怜君缀一行。
江行无题一百首 十六:牵路沿江狭，沙崩岸不平。尽知行处险，谁肯载时轻。
江行无题一百首 十七:云密连江暗，风斜着物鸣。一杯真战将，笑尔作愁兵。
江行无题一百首 十八:柳拂斜开路，篱边数户村。可能还有意，不掩向江门。
江行无题一百首 十九:不识桓公渴，徒吟子美诗。江清唯独看，心外更谁知。
江行无题一百首 二十:憔悴异灵均，非谗作逐臣。如逢渔父问，未是独醒人。
江行无题一百首 二十一:水涵秋色静，云带夕阳高。诗癖非吾病，何妨吮短毫。
江行无题一百首 二十二:登舟非古岸，还似阻西陵。箕伯无多少，回头讵不能。
江行无题一百首 二十三:帆翅初张处，云鹏怒翼同。莫愁千里路，自有到来风。
江行无题一百首 二十四:秋云久无雨，江燕社犹飞。却笑舟中客，今年未得归。
江行无题一百首 二十五:佳节虽逢菊，浮生正似萍。故山何处望，荒岸小长亭。
江行无题一百首 二十六:行到楚江岸，苍茫人正迷。秖知秦塞远，格磔鹧鸪啼。
江行无题一百首 二十七:月下江流静，村荒人语稀。鹭鸶虽有伴，仍共影双飞。
江行无题一百首 二十八:斗转月未落，舟行夜已深。有村知不远，风便数声砧。
江行无题一百首 二十九:棹惊沙鸟迅，飞溅夕阳波。不顾鱼多处，应防一目罗。
江行无题一百首 三十:渐觉江天远，难逢故国书。可能无往事，空食鼎中鱼。
江行无题一百首 三十一:岸草连荒色，村声乐稔年。晚晴初获稻，闲却采莲船。
江行无题一百首 三十二:滩浅争游鹭，江清易见鱼。怪来吟未足，秋物欠红蕖。
江行无题一百首 三十三:蛩响依莎草，萤飞透水烟。夜凉谁咏史，空泊运租船。
江行无题一百首 三十四:睡稳叶舟轻，风微浪不惊。任君芦苇岸，终夜动秋声。
江行无题一百首 三十五:自念平生意，曾期一郡符。岂知因谪宦，斑鬓入江湖。
江行无题一百首 三十六:烟渚复烟渚，画屏休画屏。引愁天末去，数点暮山青。
江行无题一百首 三十七:水天凉夜月，不是惜清光。好物随人秘，秦淮忆建康。
江行无题一百首 三十八:古来多思客，摇落恨江潭。今日秋风至，萧疎独沔南。
江行无题一百首 三十九:暎竹疑村好，穿芦觉渚幽。渐安无旷土，姜芋当农收。
江行无题一百首 四十:秋风动客心，寂寂不成吟。飞上危樯立，啼乌报好音。
江行无题一百首 四十一:见底高秋水，开怀万里天。旅吟还有伴，沙柳数枝蝉。
江行无题一百首 四十二:九日自佳节，扁舟无一杯。曹园旧尊酒，戏马忆高台。
江行无题一百首 四十三:兵火有余烬，贫村纔数家。无人争晓渡，残月下寒沙。
江行无题一百首 四十四:渚禽菱芡足，不向稻粱争。静宿凉湾月，应无失侣声。
江行无题一百首 四十五:轻云未护霜，树杪橘初黄。信是知名物，微风过水香。
江行无题一百首 四十六:渺渺望天涯，清涟浸赤霞。难逢星汉使，乌鹊日乘槎。
江行无题一百首 四十七:土旷深耕少，江平远钓多。生平皆弃本，金革竟如何。
江行无题一百首 四十八:海月非常物，等闲不可寻。披沙应有地，浅处定无金。
江行无题一百首 四十九:风晚冷飕飕，芦花已白头。旧来红叶寺，堪忆玉京秋。
江行无题一百首 五十:风好来无阵，云闲去有踪。钓歌无远近，应喜罢艨艟。
江行无题一百首 五十一:吴疆连楚甸，楚俗异吴乡。漫把尊中物，无人啄蟹筐。
江行无题一百首 五十二:岸绿野烟远，江红斜照微。撑开小渔艇，应到月明归。
江行无题一百首 五十三:雨余江始涨，漾漾见流薪。曾叹河中木，斯言忆古人。
江行无题一百首 五十四:叶舟维夏口，烟野独行时。不见头陀寺，空怀幼妇碑。
江行无题一百首 五十五:晚泊武昌岸，津亭疎柳风。数株曾手植，好事忆陶公。
江行无题一百首 五十六:坠露晓犹浓，秋花不易逢。涉江虽已晚，高树搴芙蓉。
江行无题一百首 五十七:舟航依浦定，星斗满江寒。若比阴霾日，何妨夜未阑。
江行无题一百首 五十八:近戍离金落，孤岑望火门。唯将知命意，潇洒向乾坤。
江行无题一百首 五十九:丛菊生堤上，此花长后时。有人还采掇，何必在春期。
江行无题一百首 六十:夕景残霞落，秋寒细雨晴。短缨何用濯，舟在月中行。
江行无题一百首 六十一:堤坏漏江水，地坳成野塘。晚荷人不折，留取作秋香。
江行无题一百首 六十二:左宦终何路，摅怀亦自宽。襞笺嘲白鹭，无意喻枭鸾。
江行无题一百首 六十三:楼空人不归，云似去时衣。黄鹤无心下，长应笑令威。
江行无题一百首 六十四:白帝朝惊浪，浔阳暮暎云。等闲生险易，世路秖如君。
江行无题一百首 六十五:橹慢开轻浪，帆虚带白云。客船虽狭小，容得庾将军。
江行无题一百首 六十六:风雨正甘寝，云霓忽晚晴。放歌虽自遣，一岁又峥嵘。
江行无题一百首 六十七:静看秋江水，风微浪渐平。人间驰竞处，尘土自波成。
江行无题一百首 六十八:风劲帆方疾，风回棹却迟。较量人世事，不校一毫厘。
江行无题一百首 六十九:咫尺愁风雨，匡庐不可登。秖疑云雾窟，犹有六朝僧。
江行无题一百首 七十:幽思正迟迟，沙边濯弄时。自怜非博物，犹未识凫葵。
江行无题一百首 七十一:曾有烟波客，能歌西塞山。落帆唯待月，一钓紫菱湾。
江行无题一百首 七十二:千顷水纹细，一拳岚影孤。君山寒树绿，曾过洞庭湖。
江行无题一百首 七十三:光阔重湖水，低斜远雁行。未曾无兴咏，多谢沈东阳。
江行无题一百首 七十四:晚菊绕江垒，忽如开古屏。莫言时节过，白日有余馨。
江行无题一百首 七十五:秋寒鹰隼健，逐雀下云空。知是江湖阔，无心击塞鸿。
江行无题一百首 七十六:日落长亭晚，山门步障青。可怜无酒分，处处有旗亭。
江行无题一百首 七十七:江草何多思，冬青尚满洲。谁能惊鵩鸟，作赋为沙鸥。
江行无题一百首 七十八:远岸无行树，经霜有半红。停船搜好句，题叶赠江枫。
江行无题一百首 七十九:身世比行舟，无风亦暂休。敢言终破浪，唯愿稳乘流。
江行无题一百首 八十:数亩苍苔石，烟蒙鹤卵洲。定因词客遇，名字始风流。
江行无题一百首 八十一:兴闲停桂楫，路好过松门。不负佳山水，还开酒一尊。
江行无题一百首 八十二:幽怀念烟水，长恨隔龙沙。今日膝王阁，分明见落霞。
江行无题一百首 八十三:短楫休敲桂，孤根自驻萍。自怜非剑气，空向斗牛星。
江行无题一百首 八十四:江流何渺渺，怀古独依依。渔父非贤者，芦中但有矶。
江行无题一百首 八十五:高浪如银屋，江风一发时。笔端降太白，才大语终奇。
江行无题一百首 八十六:细竹渔家路，晴阳看结缯。喜来邀客坐，分与折腰菱。
江行无题一百首 八十七:幸有烟波兴，宁辞笔砚劳。缘情无怨刺，却似反离骚。
江行无题一百首 八十八:平湖五百里，江水想通波。不奈扁舟去，其如决计何。
江行无题一百首 八十九:数峯云断处，去岸暎高山。身到韦江日，犹应未得闲。
江行无题一百首 九十:一湾斜照水，三版顺风船。未敢相邀约，劳生秖自怜。
江行无题一百首 九十一:江雨正霏微，江村晚渡稀。何曾妨钓艇，更待得鱼归。
江行无题一百首 九十二:沙上独行时，高吟到楚词。难将垂岸蓼，盈把当江蓠。
江行无题一百首 九十三:新野旧楼名，浔阳胜赏情。照人长一色，江月共凄清。
江行无题一百首 九十四:愿饮西江水，那吟北渚愁。莫敎留滞迹，远比蔡昭侯。
江行无题一百首 九十五:湖口分江水，东流独有情。当时好风物，谁伴谢宣城。
江行无题一百首 九十六:浔阳江畔菊，应似古来秋。为问幽栖客，吟时得酒不。
江行无题一百首 九十七:高峯有佳号，千尺倚寒松。若使炉烟在，犹应为上公。
江行无题一百首 九十八:万木已清霜，江边村事忙。故溪黄稻熟，一夜梦中香。
江行无题一百首 九十九:楚水苦萦回，征帆落又开。可缘非直路，却有好风来。
江行无题一百首 一百:远谪岁时晏，暮江风雨寒。仍愁系舟处，惊梦近长滩。
言怀:夜月霁未好，云泉堪梦归。如何建章漏，催着早朝衣。
和张仆射塞下曲:月黑雁飞高，单于夜遁逃。欲将轻骑逐，大雪满弓刀。
送李明府去官:谤言三至后，直道叹何如。今日蓝溪水，无人不夜鱼。
赴章陵詶李卿赠别:一官叨下秩，九棘谢知音。芳草文园路，春愁满别心。
逢侠者:燕赵悲歌士，相逢剧孟家。寸心言不尽，前路日将斜。
郎员外见寻不遇:轩骑来相访，渔樵悔晚归。更怜垂露迹，花里点墙衣。
过李侍御宅:不见承明客，愁闻长乐钟。马卿何早世，汉主欲登封。
宿洞口馆:野竹通溪冷，秋泉入户鸣。乱来人不到，芳草上阶生。
九日寄侄箊箕等:采菊偏相忆，传香寄便风。今朝竹林下，莫使桂尊空。
梨花:艳静如笼月，香寒未逐风。桃花徒照地，终被笑妖红。
题崔逸人山亭:药径深红藓，山窗满翠微。羡君花下酒，蝴蝶梦中飞。
蓝田溪杂咏二十二首 登台:望山登春台，目尽趣难极。晚景下平阡，花际霞峯色。
蓝田溪杂咏二十二首 板桥:静宜樵隐度，远与车马隔。有时行药来，喜遇归山客。
蓝田溪杂咏二十二首 石井:片霞照仙井，泉底桃花红。那知幽石下，不与武陵通。
蓝田溪杂咏二十二首 古藤:引蔓出云树，垂纶覆巢鹤。幽人对酒时，苔上闲花落。
蓝田溪杂咏二十二首 晚归鹭:池上静难厌，云间欲去晚。忽背夕阳飞，乘兴清风远。
蓝田溪杂咏二十二首 洞仙谣:几转到青山，数重度流水。秦人入云去，知向桃源里。
蓝田溪杂咏二十二首 药圃:春畦生百药，花叶香初霁。好容似风光，偏来入丛蕙。
蓝田溪杂咏二十二首 石上苔:净与溪色连，幽宜松雨滴。谁知古石上，不染世人迹。
蓝田溪杂咏二十二首 窗里山:远岫见如近，千里一窗里。坐来石上云，乍谓壶中起。
蓝田溪杂咏二十二首 竹间路:暗归草堂静，半入花园去。有时载酒来，不与清风遇。
蓝田溪杂咏二十二首 竹屿:幽鸟清涟上，兴来看不足。新篁压水低，昨夜鸳鸯宿。
蓝田溪杂咏二十二首 砌下泉:穿云来自远，激砌流偏驶。能资庭户幽，更引海禽至。
蓝田溪杂咏二十二首 戏鸥:乍依菱蔓聚，尽向芦花灭。更喜好风来，数片翻晴雪。
蓝田溪杂咏二十二首 远山钟:风送出山钟，云霞度水浅。欲知声尽处，鸟灭寥天远。
蓝田溪杂咏二十二首 东陂:永日兴难忘，掇芳春陂曲。新晴花枝下，爱此苔水绿。
蓝田溪杂咏二十二首 池上亭:临池构杏梁，待客归烟塘。水上褰帘好，莲开杜若香。
蓝田溪杂咏二十二首 衔鱼翠鸟:有意莲叶间，瞥然下高树。擘波得潜鱼，一点翠光去。
蓝田溪杂咏二十二首 石莲花:幽石生芙蓉，百花惭美色。远笑越溪女，闻芳不可识。
蓝田溪杂咏二十二首 潺湲声:乱石跳素波，寒声闻几处。飕飕暝风引，散出空林去。
蓝田溪杂咏二十二首 松下雪:虽因朔风至，不向瑶台侧。唯助苦寒松，偏明后雕色。
蓝田溪杂咏二十二首 田鹤:田鹤望碧霄，无风亦自举。单飞后片云，早晚及前侣。
蓝田溪杂咏二十二首 题南陂:家住凤城南，门临古陂曲。时怜上林雁，半入池塘宿。
伤秋:岁去人头白，秋来树叶黄。搔头向黄叶，与尔共悲伤。
漫歌八曲 将牛何处去二首 一:将牛何处去，耕彼故城东。相伴有田父，相欢惟牧童。
漫歌八曲 将牛何处去二首 二:将牛何处去，耕彼西阳城。叔闲修农具，直者伴我耕。
漫歌八曲 将船何处去二首 一:将船何处去，钓彼大回中。叔静能鼓桡，正者随弱翁。
漫歌八曲 将船何处去二首 二:将船何处去，送客小回南。有时逢恶客，还家亦少酣。
石宫四咏 一:石宫春云白，白云宜苍苔。拂云践石径，俗士谁能来。
石宫四咏 二:石宫夏水寒，寒水宜高林。远风吹萝蔓，野客熙清阴。
石宫四咏 三:石宫秋气清，清气宜山谷。落叶逐霜风，幽人爱松竹。
石宫四咏 四:石宫冬日暖，暖日宜温泉。晨光静水雾，逸者犹安眠。
感怀:调与时人背，心将静者论。终年帝城里，不识五侯门。
长相思:辽阳望河县，白首无由见。海上珊瑚枝，年年寄春燕。
人日代客子是日立春:人日兼春日，长怀复短怀。遥知双彩胜，并在一金钗。
寄郑员外:经月愁闻雨，新年苦忆君。何时共登眺，整屐待晴云。
饮李十二宅:重门敞春夕，灯烛霭余辉。醉我百尊酒，留连夜未归。
汉宫曲二首 一:骏马绣障泥，红尘扑四蹄。归时何太晚，日照杏花西。
汉宫曲二首 二:绣幕珊瑚钩，春开翡翠楼。深情不肯道，娇倚钿箜篌。
陪孟都督祭岳途中有赠:封疆七百里，禄秩二千石。拥节祠太山，寒天霜草白。
同德阁期元侍御李博士不至各投赠二首 一:庭树忽已暗，故人那不来。祗因厌烦暑，永日坐霜台。
同德阁期元侍御李博士不至各投赠二首 二:官荣多所系，闲居亦愆期。高阁犹相望，青山欲暮时。
沣上醉题寄涤武:芳园知夕燕，西郊已独还。谁言不同赏，俱是醉花间。
西郊期涤武不至书示:山高鸣过雨，涧树落残花。非关春不待，当由期自赊。
沣上对月寄孔谏议:思怀在云阙，泊素守中林。出处虽殊迹，明月两知心。
赠李儋侍御:风光山郡少，来看广陵春。残花犹待客，莫问意中人。
寄释子良史酒:秋山僧冷病，聊寄三五杯。应泻山瓢里，还寄此瓢来。
重寄:复寄满瓢去，定见空瓢来。若不打瓢破，终当费酒材。
答释子良史送酒瓢:此瓢今已到，山瓢知已空。且饮寒塘水，遥将回也同。
览襃子卧病一绝聊以题示:念子抱沈疾，霜露变滁城。独此高窗下，自然无世情。
寄璨师:林院生夜色，西廊上纱灯。时忆长松下，独坐一山僧。
寄卢陟:柳叶遍寒塘，晓霜凝高阁。累日此流连，别来成寂寞。
宿永阳寄璨律师:遥知郡斋夜，冻雪封松竹。时有山僧来，悬灯独自宿。
雪行寄襃子:淅沥覆寒骑，飘飖暗川容。行子郡城晓，披云看杉松。
偶入西斋院示释子恒璨:僧斋地虽密，忘子迹要赊。一来非问讯，自是看山花。
秋夜寄丘二十二员外:怀君属秋夜，散步咏凉天。山空松子落，幽人应未眠。
赠丘员外二首 二:迹与孤云远，心将野鹤俱。那同石氏子，每到府门趋。
赠旧识:少年游太学，负气蔑诸生。蹉跎三十载，今日海隅行。
和李二主簿寄淮上綦毋三:满城怜傲吏，终日赋新诗。请报淮阴客，春帆浪作期。
送房杭州:专城未四十，暂谪岂蹉跎。风雨吴门夜，恻怆别情多。
听江笛送陆侍御:远听江上笛，临觞一送君。还愁独宿夜，更向郡斋闻。
送丘员外归山居:郡阁始嘉宴，青山忆旧居。为君量革履，且愿住蓝轝。
答李澣三首 一:孤客逢春暮，缄情寄旧游。海隅人使远，书到洛阳秋。
答李澣三首 二:马卿犹有壁，渔父自无家。想子今何处，扁舟隐荻花。
答李澣三首 三:林中观易罢，溪上对鸥闲。楚俗饶辞客，何人最往还。
荅崔都水:深夜竹亭雪，孤灯案上书。不遇无为化，谁复得闲居。
酬令狐司录善福精舍见赠:野寺望山雪，空斋对竹林。我以养愚地，生君道者心。
荅赵氏生伉:暂与云林别，忽陪鸳鹭翔。看山不得去，知尔独相望。
荅王卿送别:去马嘶春草，归人立夕阳。元知数日别，要使两情伤。
答宾:斜月纔鉴帷，凝霜偏冷枕。持情须耿耿，故作单床寝。
怀琅琊深标二释子:白云埋大壑，阴崖滴夜泉。应居西石室，月照山苍然。
话旧:存亡三十载，事过悉成空。不惜沾衣泪，并话一宵中。
阊门怀古:独鸟下高树，遥知吴苑园。凄凉千古事，日暮倚阊门。
登楼:兹楼日登眺，流岁暗蹉跎。坐厌淮南守，秋山红树多。
善福寺阁:残霞照高阁，青山出远林。晴明一登望，潇洒此幽襟。
寒食后北楼作:园林过新节，风花乱高阁。遥闻击鼓声，蹴鞠军中乐。
夜望:南楼夜已寂，暗鸟动林间。不见城郭事，沉沉唯四山。
晚登郡阁:怅然高阁望，已掩东城关。春风偏送柳，夜景欲沈山。
咏玉:乾坤有精物，至宝无文章。雕琢为世器，真性一朝伤。
咏露珠:秋荷一滴露，清夜坠玄天。将来玉盘上，不定始知圆。
咏水精:映物随颜色，含空无表里。持来向明月，的皪愁成水。
咏珊瑚:绛树无花叶，非石亦非琼。世人何处得，蓬莱石上生。
咏瑠璃:有色同寒冰，无物隔纤尘。象筵看不见，堪将对玉人。
咏琥珀:曾为老茯神，本是寒松液。蚊蚋落其中，千年犹可觌。
咏晓:军中始吹角，城上河初落。深沈犹隐帷，晃朗先分阁。
咏夜:明从何处去，暗从何处来。但觉年年老，半是此中催。
咏声:万物自生听，太空恒寂寥。还从静中起，却向静中消。
野居书情:世事日可见，身名良蹉跎。尚瞻白云岭，聊作负薪歌。
郡斋卧疾绝句:香炉宿火灭，兰灯宵影微。秋斋独卧病，谁与覆寒衣。
同襃子秋斋独宿:山月皎如烛，风霜时动竹。夜半鸟惊栖，窗间人独宿。
秋夜一绝:高阁渐凝露，凉叶稍飘闱。忆在南宫直，夜长钟漏稀。
咏春雪:裴回轻雪意，似惜艳阳时。不悟风花冷，翻令梅柳迟。
对残灯:独照碧窗久，欲随寒烬灭。幽人将遽眠，解带翻成结。
见紫荆花:杂英纷已积，含芳独暮春。还如故园树，忽忆故园人。
翫萤火:时节变衰草，物色近新秋。度月影纔敛，绕竹光复流。
题桐叶:参差剪绿绮，潇洒覆琼柯。忆在沣东寺，偏书此叶多。
池上:郡中卧病久，池上一来赊。榆柳飘枯叶，风雨倒横查。
西塞山:势从千里奔，直入江中断。岚横秋塞雄，地束惊流满。
夜闻独鸟啼:失侣度山觅，投林舍北啼。今将独夜意，偏知对影栖。
闻鴈:故园眇何处，归思方悠哉。淮南秋雨夜，高斋闻鴈来。
上皇三台:不寐倦长更，披衣出户行。月寒秋竹冷，风切夜窗声。
九日:一为吴郡守，不觉菊花开。始有故园思，且喜众宾来。
灭胡曲:都护新灭胡，士马气亦麤。萧条虏尘净，突兀天山孤。
尚书念旧垂赐袍衣率题绝句献上以申感谢:富贵情还在，相逢岂间然。绨袍更有赠，犹荷故人怜。
忆长安曲二章寄庞{氵寉} 一:东望望长安，正值日初出。长安不可见，喜见长安日。
忆长安曲二章寄庞{氵寉} 二:长安何处在，只在马蹄下。明日归长安，为君急走马。
寄韩樽:夫子素多疾，别来未得书。北庭苦寒地，体内今何如。
醉里送裴子赴镇西:醉后未能别，待醒方送君。看君走马去，直上天山云。
题井陉双溪李道士所居:五粒松花酒，双溪道士家。唯求缩却地，乡路莫教赊。
题云际南峰眼上人读经堂:结宇题三藏，焚香老一峰。云间独坐卧，祗是对山松。
题梁锽城中高居:高住最高处，千家恒眼前。题诗饮酒后，只对诸峰眠。
题三会寺苍颉造字台:野寺荒台晚，寒天古木悲。空阶有鸟迹，犹似造书时。
日没贺延碛作:沙上见日出，沙上见日没。悔向万里来，功名是何物。
西过渭州见渭水思秦川:渭水东流去，何时到雍州。凭添两行泪，寄向故园流。
经陇头分水:陇水何年有，潺潺逼路傍。东西流不歇，曾断几人肠。
秋思:那知芳岁晚，坐见寒叶堕。吾不如腐草，翻飞作萤火。
行军九日思长安故园:强欲登高去，无人送酒来。遥怜故园菊，应傍战场开。
戏题关门:来亦一布衣，去亦一布衣。羞见关城吏，还从旧路归。
叹白发:白发生偏速，交人不奈何。今朝两鬓上，更较数茎多。
题平阳郡汾桥边柳树:此地曾居住，今来宛似归。可怜汾上柳，相见也依依。
失题:帝乡北近日，泸口南连蛮。何当遇长房，缩地到京关。
捣衣:日暮远天青，霜风入后庭。洞房寒未掩，砧杵夜泠泠。
吴声子夜歌:净扫黄金阶，飞霜皓如雪。下帘弹箜篌，不忍见秋月。
赠李中华:莫向嵩山去，神仙多误人。不如朝魏阙，天子重贤臣。
皇帝合春帖子六首  其一:乘震司春令，先天布政经。人时颁凤历，农事视龙星。
皇帝合春帖子六首  其二:光宅唐尧日，暄和太昊春。德如天溥爱，性与帝同仁。
皇帝合春帖子六首  其三:西昴昏当午，诹訾旦在东。圣君南面治，常候四星中。
太皇太后合春帖子六首  其一:气至风条达，阳升土坟盈。芸芸生物遂，两两泰阶平。
太皇太后合春帖子六首  其二:圣诏颁宽大，天恩遍迩遐。雷风孚号令，草木动萌芽。
太皇太后合春帖子六首  其三:宝历书推律，春觞颂献椒。年年似今日，三万八千朝。
皇太后合春帖子六首  其一:九扈方司启，潜阳已发春。瑶觞进椒柏，眉寿祝灵椿。
皇太后合春帖子六首  其二:冬至四十六，三阳生此辰。帝令天下寿，钻燧教斯民。
皇太后合春帖子六首  其三:昼景添宫漏，慈闱念女功。常时浴蚕日，亲到濯龙宫。
皇太妃合春帖子五首  其一:爱敬承三殿，慈柔化六宫。常膺万春祝，永继二南风。
皇太妃合春帖子五首  其二:甲观翔云覆，新宫书漏长。柳条初弄色，梅蕊已飘香。
夫人合春帖子四首  其一:晓漏催银烛，新春趁贺朝。御香烟馥郁，宫佩影飘飖。
夫人合春帖子四首  其二:岁近寒风薄，宫深爱日迟。欲知春到处，梅杏有新枝。
游虎潭:崖悬怯吾顾，潭空沁我心。匪斯涉游趣，敬慎识官箴。
赠王居士:武林王居士，与子俱学佛。以财供佛事，不自费一物。
题半山寺壁二首  其一:我行天即雨，我止雨还住。雨岂为我行，邂逅与相遇。
题半山寺壁二首  其二:寒时暖处坐，热时凉处行。众生不异佛，佛即是众生。
题定林壁:定林自有主，我为林下客。客主各有心，还能共岑寂。
偶书:惠施说万物，盘特忘一句。寄语读书人，呶呶非胜处。
即事二首  其一:云从钟山起，却入钟山去。借问山中人，云今在何处。
即事二首  其二:云从无心来，还向无心去。无心无处寻，莫觅无心处。
自遣:闭户欲推愁，愁终不肯去。底事春风来，留愁愁不住。
望钟山:伫立望钟山，阳春更萧瑟。暮寻北郭归，故绕东冈出。
思北山:日日思北山，而今北山去。寄语白莲庵，迎我青松路。
答俞秀老:诸偶缘安有，实相非相偶。虽神如季咸，终亦失而走。
清凉寺送王彦鲁:空怀谁与论，梦境偶相值。莫将漱流齿，欲挂功名事。
前日石上松  其一:前日石上松，斸移沙水际。青青折钗股，俯映幽人砌。
相国寺启同天节道场行香院观戏者:侏优戏场中，一贵复一贱。心知本自同，所以无欣怨。
小雨:小雨暗林塘，寒声遶画廊。事须求暂假，宜睡称烧香。
北窗:云开见山雪，院静闻松风。吏去曲肱卧，疑非尘世中。
书怀:老死已无日，功名犹自期。清笳太行路，何日出王师。
梅花绝句十首  其一:凛凛冰霜晨，皎皎风月夜。南山有飞仙，来结寻梅社。
梅花绝句十首  其二:忆昔西戍日，夜宿僊人原。风吹野梅香，梦绕江南村。
梅花绝句十首  其三:锦城梅花海，十里香不断。醉帽插花归，银鞍万人看。
梅花绝句十首  其四:低空银一钩，糁野玉三尺。愁绝水边花，无人问消息。
梅花绝句十首  其五:兰荃古所贵，梅乃晚见称。盛衰各有时，类非人力能。
梅花绝句十首  其六:子欲作梅诗，当造幽绝境。笔端有纤尘，正恐梅未肯。
梅花绝句十首  其七:清霜彻花骨，霜重花欲折。我知造物意，遣子世味绝。
梅花绝句十首  其八:士穷见节义，木槁自芬芳。坐回万物春，赖此一点香。
梅花绝句十首  其九:南村花己繁，北坞殊未动。更賖一月期，待我醉春瓮。
梅花绝句十首  其一○:山月缟中庭，幽人酒初醒。不是怯清寒，愁蹋梅花影。
题莹上人二画 剡溪:天地又秋风，溪山忆剡中。孤舟幸闲着，借我访支公。
题莹上人二画 吴江:晓听枫桥钟，暮泊松江月。斯人亦可人，淡墨冩愁绝。
题庠阇黎二画 秋景:秋山瘦嶙峋，秋水渺无津。如何草亭上，却欠倚阑人。
题庠阇黎二画 雪景:溪上望前峰，巉巉千仞玉。浑舍喜翁归，地炉煨芋熟。
早春四首  其一:旧学樊迟稼，新通汜胜书。不成筹国论，且复爱吾庐。
早春四首  其二:具牛将犊行，野雉挟雌鸣。农事不可缓，闲人亦劝耕。
早春四首  其三:近陂牛湩白，远浦鸭头青。一棹悠然去，东风吹酒醒。
早春四首  其四:西村一抹烟，柳弱小桃妍。要识春风处，先生拄杖前。
癸丑七月二十七夜梦游华岳庙二首  其一:驿树秋风急，关城暮角悲。平生忠愤意，来拜华山祠。
癸丑七月二十七夜梦游华岳庙二首  其二:牲碑别正朔，祠祝虏衣冠。神亦岂堪此，出门山雨寒。
风云交作戏题:云脚如龙爪，空中挟雨来。何关风伯事，欲到却吹回。
古筑城曲四首  其一:筑城声酸嘶，汉月傍城低。白骨若不掩，高与长城齐。
古筑城曲四首  其二:长城高际天，三十万人守。一日诏书来，扶苏先授首。
古筑城曲四首  其三:百丈筑城身，千步掘城壕。咸阳三月火，始悔此徒劳。
古筑城曲四首  其四:峄山访秦碑，断裂无完笔。惟有筑城词，哀怨如当日。
不如茅屋底四首  其一:铸印大如斗，佩剑长拄颐。不如茅屋底，睡到日高时。
不如茅屋底四首  其二:南伐逾铜柱，西征出玉关。不如茅屋底，高枕看青山。
不如茅屋底四首  其三:火齐堆盘起，珊瑚列库藏。不如茅屋底，父子事耕桑。
不如茅屋底四首  其四:列鼎宾筵盛，笼坊从骑都。不如茅屋底，醉倒唤儿扶。
舍东四咏 疏篱:数掩围柴荆，王维画不成。尤怜月中影，特地起诗情。
舍东四咏 松棚:松棚寻丈地，客至共开颜。堪笑杜陵老，坐思千万间。
舍东四咏 盆池:寒溜初通后，新荷未长时。谁持大圜镜，为我照须眉。
舍东四咏 小径:环绕无十步，捷行财半之。安西九千里，自有着鞭时。
幽事绝句六首  其一:死生归有命，荣悴出无心。苔井闲磨剑，松窗自斲琴。
幽事绝句六首  其二:矮纸来吴下，长毫出宛陵。自书霜夜句，持寄剡中僧。
幽事绝句六首  其三:昨日风掀屋，今朝雨坏墙。虽知炊米尽，不废野歌长。
幽事绝句六首  其四:烟畦朝斸药，雪涧夜淘丹。仄径何曾崄，单袍不觉寒。
幽事绝句六首  其五:新传服气诀，旧喜步虚吟。儿女不难弃，云山何处深。
幽事绝句六首  其六:客生闻吠犬，草茂有鸣蛙。日昳方炊饭，秋深始采茶。
春雨四首  其一:片片红梅落，纤纤绿草生。无端夜来雨，又碍出门行。
春雨四首  其二:春阴易成雨，客病不禁寒。又与梅花别，无因一倚栏。
春雨四首  其三:胸怀阮步兵，诗句谢宣城。今夕俱参透，焚香听雨声。
春雨四首  其四:疏点空阶雨，长明古殿灯。庐山岑寂夜，我是定中僧。
季夏杂兴四首  其一:蚁斗知将雨，虫鸣觉近秋。衰翁非爱酒，无计奈孤愁。
季夏杂兴四首  其二:巉巉瘦驴岭，莽莽老牛陂。四海均羁旅，何人感此诗。
季夏杂兴四首  其三:熟睡一炊顷，清谈数刻间。未言能近道，要得暂身闲。
季夏杂兴四首  其四:疏泉浇药垄，枕石听松风。此乐惭专享，无因与客同。
夏夜暑毒不少解起坐庭中二首  其一:窗间有萤过，枕上见星流。欲睡不堪热，长歌起饭牛。
夏夜暑毒不少解起坐庭中二首  其二:风从高树下，虫抱短莎鸣。小据胡床坐，还扶拄杖行。
日用四首  其一:旧好疏毛颖，新知得曲生。幽居无一事，枕臂听松声。
日用四首  其二:舂谷灌园蔬，日长闲有余。何妨忍挥汗，合药施乡闾。
日用四首  其三:贫知藜糁美，渴爱粟浆酸。食少从奴去，人稀苦屋宽。
日用四首  其四:空舍封书箧，多年饱蠹鱼。还家贫不死，读尽旧藏书。
拄杖:吾尝评拄杖，妙处在轻坚。何日提携汝，同登入峡船。
题山院:万叶风声利，一山秋气寒。晓霜浮碧瓦，落日度朱栏。
寄道友:两颔凝清霜，玉炉焚天香。为我延岁华，得入不死乡。
水阁:楼居半池上，澄影共相空。谢守题诗处，莲开净碧中。
迎风亭:山雨留清气，溪飙送早凉。时回石门步，阶下碧云光。
双槠亭:连檐对双树，冬翠夏无尘。未肯惭桃李，成阴不待春。
莲亭:回塘最幽处，拍水小亭开。莫怪阑干湿，鵁鶄夜宿来。
中峯亭:中峯上翠微，窗晓早霞飞。几引登山屐，春风踏雪归。
飞云亭:上结孤圆顶，飞轩出泰清。有时迷处所，梁栋晓云生。
四望亭:高亭羣峰首，四面俯晴川。每见晨光晓，阶前万井烟。
望莲台:秋台好登望，菡萏发清池。半似红颜醉，凌波欲暮时。
茶亭:静得尘埃外，茶芳小华山。此亭真寂寞，世路少人闲。
句:石静如开镜，山高若耸莲。笋竿抽玉管，花蔓缀金钿。
河满子:系马宫槐老，持杯店菊黄。故交今不见，流恨满川光。
凉州词 一:千里东归客，无心忆旧游。挂帆游□水，高枕到青州。
凉州词 二:君住孤山下，烟深夜径长。辕门渡绿水，游苑遶垂杨。
凉州词 三:树发花如锦，莺啼柳若丝。更游欢宴地，愁见别离时。
下第:南溪抱瓮客，失意自怀羞。晚路谁携手，残春自白头。
到家:童稚苦相问，归来何太迟。共谁争岁月，赢得鬓边丝。
春酿:春酿正风流，梨花莫问愁。马卿思一醉，不惜鹔鹴裘。
寒塘:晓发梳临水，寒塘坐见秋。乡心正无限，一雁度南楼。
御沟水:万壑朝溟海，萦回岁月多。无如此沟水，咫尺奉天波。
江村夜泊:日落江路黑，前村人语稀。几家深树里，一火夜渔归。
送越僧元瑞:静中无伴侣，今亦独随缘。昨夜离空室，焚香净去船。
秋思二首 一:万木秋霖后，孤山夕照余。田园无岁计，寒近忆樵渔。
秋思二首 二:亭树霜霰满，野塘凫鸟多。蕙兰不可折，楚老徒悲歌。
黄神谷纪事:霹雳振秋岳，折松横洞门。云龙忽变化，但觉玉潭昏。
过亡友墓:忆昨送君葬，今看坟树高。寻思后期者，只是益生劳。
闻瀑布冰折:万仞冰峭折，寒声投白云。光摇山月堕，我向石床闻。
赠道者:深居白云穴，静注赤松经。往往龙潭上，焚香礼斗星。
华下逢杨侍御:巨灵掌上月，玉女盆中泉。柱史息车看，孤云心浩然。
新春闻赦:道在猜谗息，仁深疾苦除。尧聪能下听，汤网本来疎。
白鹿原晚望:浐曲鴈飞下，秦原人葬回。丘坟与城阙，草树共尘埃。
壮士吟:壮士何曾悲，悲即无回期。如何易水上，未歌泪先垂。
徐波渡:晓月千重树，春烟十里溪。过来还过去，此路不知迷。
题嘉祥驿:树顶烟微绿，山根菊暗香。何人独鞭马，落日上嘉祥。
怀郑洎:风兰舞幽香，雨叶堕寒滴。美人来不来，前山看向夕。
赠余月心五首  其四:一种黄州月，曹苏善恶几。吾矶连月钓，此月是邪非。
赠余月心五首  其五:子心月其明，子术星之数。为月诘众星，不知何以故。
赠罗雪崖樵青:萧萧山下人，闭门衣裘单。春心动溪谷，晓起扪松看。
贫女吟四首  其一:柴门寒自闭，不识赏花心。春笋翠如玉，为人拈绣针。
贫女吟四首  其二:竹扇掩红颜，辛苦纫白苎。人间罗雪香，白苎汗如雨。
贫女吟四首  其三:西风两鬓松，凉意吹伶俜。百巧不救贫，误拜织女星。
贫女吟四首  其四:巧梳手欲冰，小颦为寒怯。有时衿肘露，颇与雪争洁。
题颜景彝八窗玲珑  其一:我闼无纤埃，风日自清好。面面有芙蓉，何如交翠草。
题颜景彝八窗玲珑  其二:吾闻开十牖，不及一户明。泰宇有天光，八荒尽夷庚。
赠周东卿画鱼:观君潇湘图，起我濠上心。短褐波涛旧，秋雨菰蒲深。
咸淳甲戌第二朔予道槠洲里徐畋方谏自长沙来为别问客几何曰半年矣临别为赋:君为湘水燕，我作衡阳雁。雁去燕方留，白云草迷岸。
过黄岩:魏雎变张禄，越蠡改陶朱。谁料文山氏，姓刘名是洙。
社稷第一:南极连铜柱，煌煌太宗业。始谋谁其间，风雨秋一叶。
理宗度宗第二:先帝弓剑远，永怀侍芳茵。今朝汉社稷，为话涕沾巾。
误国权臣第三:苍生倚大臣，此风破南极。开边一何多，至死难塞责。
泸州大将第四:西南失大将，带甲满天地。高人忧祸胎，感叹亦歔欷。
襄阳第五:十年杀气盛，百万攻一城。贼臣表逆节，胡骑忽纵横。
荆湖诸戍第六:长啸下荆门，胡行速如鬼。门户无人持，社稷堪流涕。
黄州第七:桓桓陈将军，东屯大江北。化作虎与豺，楚星南天黑。
阳罗堡第八:日色隠孤戍，大江声怒号。朝廷任猛将，宿昔恨滔滔。
京湖宣阃第九:正当艰难时，岂无济时策。连樯荆州船，悠悠回赤壁。
渡江第十:济江元自阔，轻舟下吴会。南纪改波澜，吾将罪真宰。
鄂州第十一:鄂渚分云树，春城带雨长。惜哉形胜地，河岳空金汤。
江州第十二:戎马暗天宇，落日九江流。元恶迷是似，化作黄长虬。
安庆府第十三:岸转异江湖，江水流城郭。鸱鸮志意满，山鬼独一脚。
鲁港之遁第十四:出师亦多门，水陆迷畏途。蹭蹬麒麟老，危樯逐夜乌。
建康府第十五:亭亭凤凰台，江城孤照日。胡来满彤宫，驱马一万匹。
相陈宜中第十六:苍生起谢安，翠华拥吴岳。可以一木支，俯恐坤轴弱。
召张世杰第十七:诏发西山将，熊虎亘阡陌。笳鼓凝皇情，佳气向金阙。
镇江之战第十八:海胡舶千艘，肉食三十万。江平不肯流，到今有遗恨。
将相弃国第十九:扈圣登黄阁，大将赴朝廷。胡为入云雾，浩荡乘沧溟。
京城第二十:当宁陷玉座，两宫弃紫微。北城悲笳发，失涕万人挥。
京城二十一:黄屋朔风卷，园林杀气平。宫殿青门隔，永怀丹凤城。
陵寝第二十二:五陵花满眼，霜露在草根。冥冥子规叫，重是古帝魂。
陵寝第二十三:旄头彗紫微，蚩尤塞寒空。愚智心尽死，漂荡随高风。
江陵第二十四:闻说江陵府，今又降元戎。甲外控鸣镝，肩舆强老翁。
淮西帅第二十五:借问大将谁，战骨当速朽。逆节同所归，水花笑白首。
扬州第二十六:城峻随天壁，胡来但自守。士卒终倒戟，仰望嗟叹久。
京湖两淮第二十七:荆扬风土暖，大城铁不如。秦山忽破碎，流落随丘墟。
景炎拥立第二十八:汉运初中兴，扶颠待柱石。畴能补天漏，登阶捧玉册。
福安府第二十九:崔嵬扶桑日，阔会沧海潮。倾都看黄屋，此意竟萧条。
幸海道第三十:天王守太白，立国自有疆。舍此复何之，已具浮海航。
景炎宾天第三十一:阴风西北来，青海天轩轾。白水暮东流，魂断苍梧帝。
祥兴登极第三十二:浮龙倚长津，参错走洲渚。苍梧云正愁，初日翳复吐。
祥兴第三十三:南游炎海甸，沃野开天庭。真龙竟寂寞，乾坤水上萍。
祥兴第三十四:弧矢暗江海，百万化为鱼。帝子留遗恨，故园莽丘墟。
祥兴第三十五:朱崖云日高，风浪无晨暮。冥冥翠龙驾，今复在何许。
祥兴第三十六:六龙忽蹉跎，川广不可泝。东风吹春水，乾坤莽回互。
祥兴第三十七:幽燕盛用武，六合已一家。眼穿当落日，沧海有灵查。
祥兴第三十八:客从南溟来，黄屋今在否。天高无消息，未忍即开口。
陈宜中第四十:管葛本时须，经纶中兴业。有志乘鲸鳌，南纪阻归檝。
张世杰第四十一:南国卷云水，黄金倾有无。蛟龙亦狼狈，反复乃须臾。
张世杰第四十二:长风驾高浪，偃蹇龙虎姿。萧条犹在否，寒日出雾迟。
苏刘义第四十三:骅骝事天子，龙怒拔老湫。鼓枻视青旻，烈风无时休。
曾渊子第四十四:子负经济才，鬰陶抱长策。安得万里风，南图回羽翮。
江丞相万里第四十五:星拆台衡地，斯文去矣休。湖光与天远，屈注沧江流。
赵倅昴发第四十六:风雷飒万里，大江动我前。青衿一憔悴，名与日月悬。
将军王安节第四十七:激烈伤雄才，直气横乾坤。惆怅汗血驹，见此忠孝门。
李安抚芾第四十八:杀气吹沅湘，高兴激荆衡。城中贤府主，千秋万岁名。
李制置庭芝第四十九:空留玉帐卫，那免白头翁。死者长已矣，淮海生清风。
姜都统才第五十:屹然强寇敌，古人重守边。惜哉功名忤，死亦垂千年。
张制置珏第五十一:气敌万人将，独在天一隅。向使国不亡，功业竟何如。
陆枢密秀夫第五十二:文彩珊瑚钩，淑气含公鼎。烱烱一心在，天水相与永。
勤王第五十三:出师亘长云，尽驱诣阙下。首唱恢大义，垂之俟来者。
苏州第五十四:嵯峨阊门北，朱旗散广川。控带莽悠悠，惨淡陵风烟。
拜相第五十五:我来属时危，朝野色枯槁。倚君金华省，不在相逢早。
出使第五十六:隔河见胡骑，朝进东门营。皇皇使臣体，词气浩纵横。
发京师第五十七:东下姑苏台，挥涕恋行在。苍茫云雾浮，风帆倚翠盖。
去镇江第五十八:京口流江航，穷途仗神道。萧条向水陆，云雨白浩浩。
至真州第五十九:万里长江边，去国同王粲。青山意不尽，皇天照嗟叹。
行淮东第六十:客子中夜发，月照白水山。悲辛但狂顾，浩荡前后间。
自淮归浙东第六十一:北走惊险难，十步一回首。碧海吹衣裳，挂席上南斗。
至福安第六十二:握节汉臣回，麻鞋见天子。感激动四极，壮士泪如雨。
福安宰相第六十三:纷然丧乱际，反复归圣朝。秉钧孰为偶，扶颠永萧条。
南剑州督第六十四:剑外春天远，江阁邻石面。幕府盛才贤，意气今谁见。
汀州第六十五:雷霆走精锐，斧钺下青冥。江城今夜客，惨淡飞云汀。
梅州第六十六:楼角凌风逈，孤城隠雾深。万事随转烛，秋光近青岑。
赣州第六十七:崆峒杀气黑，洒血暗郊垧。哀笳晓幽咽，石壁断空青。
江西第六十八:东望西江水，高义在云台。到今用钺地，霜鸿有余哀。
江西第六十九:旄头初俶扰，义士皆痛愤。乾坤空峥嵘，向者留遗恨。
复入广第七十:东浮沧海漘，南为祝融客。漂转混泥沙，迫此短景急。
驻惠境第七十一:朱凤日威垂，罗浮展衰步。北风吹蒹葭，送此齿发暮。
驻潮阳第七十二:寒城朝烟淡，江沫拥春沙。群盗乱豺虎，回首白日斜。
行府之败第七十三:送兵五千人，散足尽西靡。留滞一老翁，盖棺事则已。
行府之败第七十四:翠盖蒙尘飞，仗钺奋忠烈。千秋沧海南，事与云水白。
南海第七十五:开帆驾洪涛，血战乾坤赤。风雨闻号呼，流涕洒丹极。
南海第七十六:南海春天外，祇应学水仙。自伤迟暮眼，为我一潸然。
至广州第七十七:南方瘴疠地，白马东北来。长城扫遗堞，泪落强徘徊。
至南安军第七十八:短日行梅岭，天门鬰嵯峨。江西万里船，归期无柰何。
过章贡第七十九:崆峒地无轴，江山云雾昏。萍漂忍流涕，故里但空存。
至吉州第八十:挂颿远色外，缅邈怀旧丘。江水风萧萧，乌啼满城头。
吉州第八十一:泊舟沧江岸，身轻一鸟过。请为父老歌，歌长击樽破。
吉州第八十二:戚戚去故里，我生苦飘零。回身视绿野，但见西岭青。
过临江第八十三:独帆如飞鸿，清江转山急。回首白云多，山寒夜中泣。
过隆兴第八十四:临江久徘徊，再读徐孺碑。交游飒向尽，到今耆旧悲。
江行第八十五:畏途随长江，万里沧茫水。游子去日长，壮心不肯已。
江行第八十六:江水东流去，浮云终日行。别离经死地，饮啄愧残生。
江行第八十七:萧萧白杨路，死人积如丘。大江东流去，苍山旌旆愁。
江行第八十八:连山暗烽燧，川谷血横流。挥泪临大江，上有行云愁。
江行第八十九:朔风飘胡雁，江城带素月。安得覆八溟，滂沱洗吴越。
北行第九十:浮云暮南征，我马向北嘶。荆棘暗长原，子规昼夜啼。
北行第九十一:清秋望不极，中原杳茫茫。游子怅寂寥，下马古战场。
北行第九十二:浮云连海岱，寒芜际碣石。落景惜登临，人烟渺萧瑟。
北行第九十三:平野入青徐，桑柘叶如雨。信美无与适，沉思情延伫。
北行第九十四:乾坤几反复，乘凌惜俄顷。怀古视平芜，令人发深省。
北行第九十五:游子无根株，世梗悲路涩。关山雪边看，愁思胡笳夕。
至燕城第九十六:往在西京时，胡星坠燕地。登临意惘然，千秋一拭泪。
至燕城第九十七:浩荡想幽冀，行行郡国遥。天寒落万里，回首向风飙。
至燕城第九十八:百年不敢料，先后无丑好。绝境与谁同，飘泊南庭老。
入狱第九十九:阴房鬼火青，白日亦寂寞。自非旷士怀，居人莽牢落。
入狱第一百:天黑闭春院，今如罝中兔。人间夜寥閴，永日不可暮。
入狱第一百一:行行见羁束，斯人独憔悴。欲觉闻晨钟，青灯死分翳。
入狱第一百二:劳生共乾坤，何时有终极。灯影照无睡，今夕复何夕。
入狱第一百三:眼前列杻械，熊挂玄蛇吼。夜看丰城气，朝光入瓮牖。
入狱第一百四:徘徊虎穴上，吾道正羁束。落日将何如，清文动哀玉。
怀旧第一百五:风尘淹白日，乾坤霾涨海。为我问故人，离别今谁在。
怀旧第一百六:天寒昏无日，故乡不可思。访旧半为鬼，惨惨中肠悲。
怀旧第一百七:故园花自发，无复故人来。乱离朋友尽，幽佩为谁哀。
怀旧第一百八:故人入我梦，相视涕阑干。四海一涂炭，焉用身独完。
怀旧第一百九:中夜怀友朋，百年见存没。风吹苍江树，寒月照白骨。
金应第一百一十:追随三十载，艰难愧深情。何处埋尔骨，呼号傍孤城。
张云第一百一十一:痛愤寄所宣，四方服勇决。壮士敛精魂，里巷犹呜咽。
刘钦贡元第一百一十二:文章日自负，去家死路傍。高视见霸王，感子故意长。
吕武第一百一十三:疾恶怀刚肠，世人皆欲杀。魂魄犹正直，回首肝肺热。
巩宣使信第一百一十四:壮士血相视，斯人已云亡。哀哀失木狖，夜深经战场。
张秘撰汴第一百一十五:入幕旌旗动，挥翰绮绣扬。烟雾蒙玉质，斯人今则亡。
缪朝宗第一百一十六:空荒咆熊罴，摧残没藜莠。平生江海心，其人骨已朽。
闽三士第一百一十七:俊逸鲍参军，优游谢康乐。豺虎正纵横，南行道弥恶。
诸幕客第一百一十八:入幕未展才，辛苦在道路。回首一茫茫，风悲浮云去。
赵大监时赏第一百一十九:豪杰贵勋业，宗支神尧后。平生白羽扇，欝结回我首。
刘沐第一百二十:王翰愿卜邻，嵇康不得死。落月满屋梁，悲风为我起。
孙{卤/木}第一百二十一:故人有孙宰，义均骨肉地。连为粪土丛，挥手洒衰泪。
彭司令震龙第一百二十二:堂上会亲戚，可怜马上郎。呻吟更流血，干戈浩茫茫。
萧从事焘夫第一百二十三:洒翰银钩连，翩跹山颠鹤。惨淡斗龙蛇，及兹叹冥漠。
萧架阁第一百二十四:诸生旧短褐，张目视寇雠。高义终焉在，白骨更何忧。
陈督干第一百二十五:挺身艰难际，虎穴连里闾。高天意凄恻，同尽随丘墟。
陈少卿第一百二十六:卿月升金掌，老气横九州岛。前辈复谁纪，吾道长悠悠。
邹处置第一百二十七:东郊暗长戟，死地脱斯须。庾公兴不浅，居然屈壮图。
邹处置第一百二十八:方当节钺用，不返旧征魂。凄凉余部曲，发声为尔吞。
刘监簿第一百二十九:艰难奋长戟，高义薄曾云。死为殊方鬼，三夜频梦君。
刘监簿第一百三十:秀气冲星斗，壮笔过飞泉。旧游易磨灭，魂伤山寂然。
萧资第一百三十一:主当风云会，谢尔从者劳。感恩义不小，块独委蓬蒿。
杜大卿浒第一百三十二:昔没贼中时，中夜间道归。辛苦救衰朽，微尔人尽非。
杜大卿浒第一百三十三:高随海上查，子岂无扁舟。白日照执袂，埋骨已经秋。
林检院琦第一百三十五:时危挹佳士，惨淡随回鹘。佯狂真可哀，死泪终映睫。
曾先生第一百三十六:江海日凄凉，贤圣尽萧索。西河共风味，顾步涕横落。
邓礼部第一百三十七:南宫吾故人，才名三十年。江城秋日落，此别意苍然。
家枢密铉翁第一百三十八:出处同世网，高谊迈等伦。异方惊会面，慰此贞良臣。
坟墓第一百三十九:别离已五年，不及祖父茔。霜露晚凄凄，痛哭松声回。
宗族第一百四十:西江接锦城，山阴一茅宇。宗族忍相遗，乾坤此深阻。
母第一百四十一:何时太夫人，上天回哀眷。墓久狐兔邻，呜呼泪如霰。
舅第一百四十二:萱草秋已死，岁暮有严霜。落日渭阳明，涕泪溅我裳。
妻第一百四十三:结发为妻子，仓皇避乱兵。生离与死别，回首泪纵横。
二女第一百四十四:床前两小女，各在天一涯。所愧为人父，风物长年悲。
次子第一百四十五:渥洼骐骥儿，众中见毛骨。别来忽三岁，残害为异物。
妻子第一百四十六:妻子隔绝久，飘飖若埃尘。漠漠世间黑，性命由他人。
妻子第一百四十七:世乱遭飘荡，飞藿共徘徊。十口隔风雪，反畏消息来。
长妹第一百四十八:近闻韦氏妹，零落依草木。深负鹡鸰诗，临风欲痛哭。
长子第一百四十九:大儿聪明到，青岁已摧颓。回风吹独树，吾宁舍一哀。
二女第一百五十:痴女饥咬我，鬰没一悲魂。不得收骨肉，痛哭苍烟根。
弟第一百五十一:兄弟分离苦，凄凉忆去年。何以有羽翼，飞去堕尔前。
弟第一百五十二:棣华晴雨好，风急手足寒。百战今谁在，羁栖见汝难。
弟第一百五十三:沙晚鹡鸰寒，风吹紫荆树。忍泪独含情，江湖春欲暮。
弟第一百五十四:不见江东弟，急难心炯然。念君经世乱，卧病海云边。
次妹第一百五十五:天际伤愁别，江山憔悴人。团圆思弟妹，传语故乡春。
思故乡第一百五十六:天地西江远，无家问死生。凉风起天末，万里故乡情。
第一百五十七:江汉故人少，东西消息稀。异花开绝域，野风吹征衣。
第一百五十八:老夫悲暮年，天涯故人少。每望东南云，决眦入归鸟。
第一百五十九:人生无家别，亲故伤老丑。剪纸招我魂，何时一樽酒。
第一百六十:春水满南国，惨淡故园烟。三年门巷空，永为邻里怜。
第一百六十一:迢迢万里余，绝域谁慰怀。我圃日苍翠，回首望两崖。
第一百六十二:春日涨云岑，故园当北斗。窈窕桃李花，纷披为谁秀。
第一百六十三:陶潜避俗翁，庞公竟独往。明明君臣契，牢落吾安放。
第一百六十四:吴楚东南坼，风云地一隅。蹉跎暮容色，不敢恨危途。
第一百六十五:风烟渺吴蜀，云帆转辽海。丧乱纷嗷嗷，尚愧微躯在。
第一百六十六:惊风翻河汉，鹑首丽泥涂。吾衰将焉托，愁绝付摧枯。
第一百六十七:阴风千里来，惊浪满吴楚。世事两茫茫，飘泊欲谁诉。
第一百六十八:平生方寸心，誓开玄冥北。岁暮日月疾，我叹黑头白。
第一百六十九:今吾抱何恨，恨无匡复姿。含笑看吴钩，回首蛟龙池。
第一百七十:天长眺东南，衰谢多酸辛。丈夫誓许国，直笔在史臣。
第一百七十一:天衢阴峥嵘，岁寒心匪他。平生独往愿，零落首阳阿。
第一百七十二:济时肯杀身，惨淡苦士志。百年能几何，终古立忠义。
第一百七十三:绝域三冬暮，垂老见飘零。林气森喷薄，意钟老柏青。
第一百七十五:小人困驰骤，后生血气豪。世事固堪论，我何随汝曹。
第一百七十六:天地日蛙黾，劳生苦柰何。聊欲从此逝，人少豺虎多。
第一百七十七:男儿生世间，居然成濩落。鸾凤有铩翮，虹蜺就掌握。
第一百七十八:鸾凤不相待，白鱼困密网。但讶鹿皮翁，冥冥任所往。
第一百七十九:威凤高其翔，老鹤万里心。脱略谁能驯，兀兀遂至今。
第一百八十:天寒霜雪繁，萧萧北风劲。高鸟黄云暮，斗上捩孤影。
第一百八十一:乾坤沸嗷嗷，名系朱鸟影。寥落寸心违，斯文亦吾病。
第一百八十二:儒冠多误身，识字用心苦。斯文忧患余，鬰鬰流年度。
第一百八十三:名贤慎出处，志士怀感伤。犹残数行泪，引古惜兴亡。
第一百八十四:读书破万卷，许身一何愚。赤骥顿长缨，健儿胜腐儒。
第一百八十五:萧条四海内，慷慨有余悲。路逢相识人，开怀无愧辞。
第一百八十六:高歌激宇宙，岁晚寸心违。忠贞负冤恨，奸雄多是非。
第一百八十七:丈夫四方志，丧乱饱经过。清心听鸣镝，衰老强高歌。
第一百八十八:茫然阮籍途，益叹身世拙。零落蛟龙匣，开视化为血。
第一百八十九:天地有逆顺，惘然难久留。当歌欲一放，河汉声西流。
第一百九十:万古一死生，谁是长年者。我何良叹嗟，短褐即长夜。
第一百九十一:高官何足论，寂寞身后事。物理固自然，愿闻第一义。
叹世道第一百九十二:古来遭丧乱，丈夫多英雄。悠悠委薄俗，岂非吾道东。
第一百九十三:蝮蛇暮偃蹇，猛虎凭其威。真宰意茫茫，六合人烟稀。
第一百九十四:黎民困逆节，残孽驻艰虞。孰云网恢恢，自及枭獍徒。
第一百九十五:眼中万少年，得志行所为。白马蹴微雪，追随燕蓟儿。
第一百九十六:客从何乡来，挟矢射汉月。杀身傍权要，门户有旌节。
第一百九十七:关河霜雪清，故人亦流落。夷歌奉玉盘，悲君随燕雀。
第一百九十八:渔阳豪侠地，北里富熏天。快马金缠辔，但遇新少年。
第一百九十九:南北逃世难，始闻蕃汉殊。天下今一家，中原有驱除。
第二百:茫茫天造间，高岸尚为谷。百川日东流，势阅人代速。
题泖居:国破不共天，军行却扫地。一言活万人，三泖终吾志。
小浆铺:一路经行处，盘溪绕僻原。蜂喧花外坞，犬吠竹边门。
喷玉矶:朝借仙岩游，暮借仙岩宿。一洐流不穷，长年看不足。
水月洞绝句:明月出天山，月明秋水寒。观心同水月，镊白坐相看。
尼童何了诜从道一长老六年一忽舍去莫知所之或云在天目山也诜甚喜将薙落从之可少助乎:一师今何去，天目万丈云。着我粗袈裟，对住大茅君。
洞庭夜泊:两岸树苍苍，孤舟湘水旁。猿声啼不住，明月照篷窗。
重山论易赠吴叔达:似汝论三易，何人阅五车。白头长作侣，黄石即为家。
城山偶题:四天围一地，浊少判清多。人气翻相敌，无如俗物何。
过建剑饮食:卖食鲜虽少，开酤贱却醇。不知天地里，何处享全珍。
题静江:桂林多洞府，疑是馆群仙。四野皆平地，千峰直上天。
舟行:众流江渐阔，百怪石如生。错听人声闹，空岩答桨鸣。
戏简宏仲刘九丈:明月无长好，晴空有晦时。君家那与我，头白似新知。
幽景:山海吾乡备，移供不厌餐。恰如行建剑，幽景享多般。
次韵源仲八丈日理之作:眼中皆道境，墙内是君家。乐处元无尽，吾生任有涯。
石城:系缆石城下，恣吟怀暂开。江人桡艇子，将谓莫愁来。
汉东道中:九十九冈遥，天寒雪未消。羸童牵瘦马，不敢过危桥。
高溪有怀:驻马高溪侧，旅人千里情。雁山山下水，还作此泉声。
寄进士贾希:恨苦泪不落，耿然东北心。空囊与瘦马，羁绁意应深。
冬日与羣公泛舟焦山 二:纵步不知远，夕阳犹未回。好花随处发，流水趂人来。
度揭鸿岭:闽越曾为塞，将军旧置营。我歌空感慨，西北望神京。
长门失宠:自从别銮殿，长门几度春。不知金屋里，更贮若为人。
下山逢故夫:踟蹰下山妇，共申别离久。为问织缣人，何必长相守。
咏破扇:轮如明月尽，罗似薄云穿。无由重掩笑，分在秋风前。
述怀:万事皆零落，平生不可思。惟余酒中趣，不减少年时。
咏烛寄人:烛与人相似，通宵遽白煎。不应须下泪，祗是为人然。
怨诗三首 一:罗敷初总髻，蕙芳正娇小。月落始归船，春眠恒着晓。
怨诗三首 二:何处期郎游，小苑花台间。相忆不可见，且复乘月还。
怨诗三首 三:别前花照路，别后露垂叶。歌舞须及时，如何坐悲妾。
碧玉歌:碧玉上官妓，出入千花林。珠被玳瑁床，感郎情意深。
见美人闻琴不听:洛浦风流雪，阳台朝暮云。闻琴不肯听，似妒卓文君。
赋诗:君为河边草，逢春心剩生。妾如台上镜，得照始分明。
自君之出矣:自君之出矣，梁尘静不飞。思君如满月，夜夜减容辉。
又自君之出矣:自君之出矣，宝镜为谁明。思君如陇水，常闻呜咽声。
题慈恩塔:汉国山河在，秦陵草树深。暮云千里色，无处不伤心。
失题二首 一:天若无雪霜，青松不如草。地若无山川，何人重平道。
失题二首 二:一日天无风，四溟波尽息。人心风不吹，波浪高百尺。
道傍木:狂风拔倒树，树倒根已露。上有数枝藤，青青犹未悟。
失题:午醉醒来晚，无人梦自惊。夕阳如有意，长傍小窗明。
失题:举意三江竭，兴心四海枯。南游李邕死，北望宋珪殂。
寄朗陵兄:刺举官犹屈，风谣政已成。行看换龟组，奏最谒承明。
短歌二首 一:穷通皆是运，荣辱岂关身。不愿门前客，看时逢故人。
短歌二首 二:意气青云里，爽朗烟霞外。不羡一囊钱，唯重心襟会。
莺:欲啭声犹涩，将飞羽未调。高风不借便，何处得迁乔。
早行遇雪:荒郊昨夜雪，羸马又须行。四顾无人迹，鸡鸣第一声。
题季子庙:季子让社稷，又能听国风。宁知千载后，苹藻冷祠宫。
听琴:拂尘开按匣，何事独颦眉。古调俗不乐，正声君自知。
铜雀妓:魏王铜雀妓，日暮管弦清。一见西陵树，心悲舞不成。
宫词:梦里君王近，宫中河汉高。秋风能再热，团扇不辞劳。
登清居台:迤逦清居台，连延白云外。侧聆天上语，下视飞鸟背。
游昌化精舍:宝台侵汉远，金地接霞高。何必游天外，忻此契卢敖。
药圃:绿叶红英遍，僊经自讨论。偶移岩畔菊，锄断白云根。
荅王无功入长安咏秋蓬见示:托根虽异所，飘叶早相依。因风若有便，更共入云飞。
湘中怨讽:青鹢苦幽独，隔江相对稀。夜寒芦叶雨，空作一声归。
登汾上阁:汾桂秋水阔，宛似到阊门。惆怅江湖思，惟将南客论。
题升山:城外升山寺，城中望宛然。及登无半日，欲到已经年。
绝句:去国投兹土，编茅隐旧踪。年年秋水上，独对数株松。
哥舒歌:北斗七星高，哥舒夜带刀。至今窥牧马，不敢过临洮。
荅人:偶来松树下，高枕石头眠。山中无历日，寒尽不知年。
歌:静居青嶂里，高啸紫烟中。尘世连仙界，琼田前路通。
送南中尉:羡君初拜职，嗟我独无名。且是正员尉，全胜兼试卿。
绝句:石沈辽海阔，剑别楚山长。会合知无日，离心满夕阳。
河中石刻:雨滴空阶晓，无心换夕香。井梧花落尽，一半在银床。
句:扫叶随风便，浇花趁日阴。闲云生不雨，病叶落非秋。
题洛苑梧叶上:旧宠悲秋扇，新恩寄早春。聊题一片叶，将寄接流人。
题花叶诗:一入深宫里，无由得见春。题诗花叶上，寄与接流人。
题红叶:流水何太急，深宫尽日闲。殷勤谢红叶，好去到人间。
金锁诗:玉烛制袍夜，金刀呵手裁。锁寄千里客，锁心终不开。
咏破帘:已漏风声罢，绳持也不禁。一从经落后，无复有贞心。
送兄:别路云初起，离亭叶正飞。所嗟人异鴈，不作一行归。
寄夫:我壻去重湖，临窗泣血书。殷勤凭燕翼，寄与薄情夫。
同夫游秦:路扫饥寒迹，天哀志气人。休零离别泪，携手入西秦。
诮喜鹊:畴昔鸳鸯侣，朱门贺客多。如今无此事，好去莫相过。
古意:昨夜巫山中，失却阳台女。朝来香阁里，独伴楚王语。
赠故人:昔别容如玉，今来鬓若丝。泪痕应共见，肠断阿谁知。
题奉慈寺:日月金轮动，旃檀碧树秋。塔分鸿鴈翅，钟挂凤凰楼。
荅诸姊妹戒饮:平生偏好酒，劳尔劝吾餐。但得杯中满，时亮度不难。
溪口云:溶溶溪口云，纔向溪中吐。不复归溪中，还作溪中雨。
池上竹:此君临此池，枝低水相近。碧色绿波中，日日流不尽。
沙上鹭:沙头一水禽，鼓翼扬清音。只待高风便，非无云汉心。
双槿树:绿影竞扶疎，红姿相照灼。不学桃李花，乱向春风落。
子夜歌十八首 一:侬既剪云鬟，郎亦分丝发。觅向无人处，绾作同心结。
子夜歌十八首 二:夜夜不成寐，拥被啼终夕。郎不信侬时，但看枕上迹。
子夜歌十八首 三:何时得成匹，离恨不复牵。金针刺菡萏，夜夜得见莲。
子夜歌十八首 四:相逢逐凉候，黄花忽复香。颦眉腊月露，愁杀未成霜。
子夜歌十八首 五:明窗弄玉指，指甲如水晶。翦之特寄郎，聊当携手行。
子夜歌十八首 六:寄语闺中娘，颜色不常好。含笑对棘实，欢娱须是枣。
子夜歌十八首 七:良会终有时，劝郎莫得怒。姜蘖畏春蚕，要绵须辛苦。
子夜歌十八首 八:醉梦幸逢郎，无奈乌哑哑。中山如有酒，敢借千金价。
子夜歌十八首 九:信使无虚日，玉酝寄盈觥。一年一日雨，底事太多晴。
子夜歌十八首 十:绣房拟会郎，四窗日离离。手自施屏障，恐有女伴窥。
子夜歌十八首 十一:相思百余日，相见苦无期。褰裳摘藕花，要莲敢恨池。
子夜歌十八首 十二:金盆盥素手，焚香诵普门。来生何所愿，与郎为一身。
子夜歌十八首 十三:花池多芳水，玉杯挹赠郎。避人藏袖里，湿却素罗裳。
子夜歌十八首 十四:感郎金针赠，欲报物俱轻。一双连素缕，与郎聊定情。
子夜歌十八首 十五:寒风响枯木，通夕不得卧。早起遣问郎，昨宵何以过。
子夜歌十八首 十六:得郎日嗣音，令人不可覩。熊胆磨作墨，书来字字苦。
子夜歌十八首 十七:轻巾手自制，颜色烂含桃。先怀侬袖里，然后约郎腰。
子夜歌十八首 十八:侬赠绿丝衣，郎遗玉钩子。即欲系侬心，侬思着郎体。
荅张生:待月西厢下，迎风户半开。拂墙花影动，疑是玉人来。
告绝诗:弃置今何道，当时且自亲。还将旧来意，怜取眼前人。
制履赠杨达:金刀翦紫绒，与郎作轻履。愿化双仙凫，飞来入闺里。
独游家园:可惜春时节，依前独自游。无端两行泪，长只对花流。
荅少年:谁家少年儿，心中暗自欺。不道终不可，可即恐郎知。
杂兴四首  其一:风雨鸡喔喔，雪霜柏森森。独居虽无友，二物感我深。
杂兴四首  其二:万物各有时，蟋蟀以秋鸣。我老自少眠，那得憎此声。
杂兴四首  其三:涨水入我庐，萍叶黏半扉。日出水返壑，念汝何由归。
杂兴四首  其四:清霜染丹叶，秋晚粲如春。回首风吹尽，天公解戏人。
移花遇小雨喜甚为赋二十字:独坐闲无事，烧香赋小诗。可怜清夜雨，及此种花时。
中岩十八咏 慈姥岩:栖岩既下集，宾天复上征。八子似荀氏，中当有慈明。
中岩十八咏 罗汉洞:释迦行中国，设教周孔同。吾知诸子弟，不殊阙里中。
中岩十八咏 唤鱼潭:潭水清见底，老僧来唤鱼。与渠同法食，持钵施斋余。
中岩十八咏 虎头峯:山灵亦自喜，尊者乃吾师。得与鹫岭并，不作虎头痴。
中岩十八咏 盘陀石:飞廉日扫除，预知尊者过。不令有尘垢，污此石盘陀。
中岩十八咏 风穴:有风地鸣籁，无风石抱云。上人如宴坐，不可堕声闻。
中岩十八咏 瀑布泉:溅沫响空谷，分流清法筵。元因卓锡地，今为洗钵泉。
中岩十八咏 望江亭:偶来俯沧波，遥见生白苹。望望不得上，笑彼涉江人。
中岩十八咏 玉泉亭:徘徊立泉上，谁敢酌寒清。莫解金凿落，且听玉琮琤。
中岩十八咏 松风亭:皎皎石上月，飕飕松下风。清绝谁领会，倚杖送飞鸿。
中岩十八咏 应现亭:松道须雨洒，山扉遣风开。尘念自起灭，至人无去来。
中岩十八咏 寒峯轩:崖阴日惨惨，石润露漙漙。何似蓝田下，高并玉山寒。
中岩十八咏 碧筠亭:萧然一丛竹，何当举似人。不可妄认此，青青为法身。
中岩十八咏 石笋庵:奇峯如立笋，太阴生古苔。谁能此出入，咄咄金石开。
中岩十八咏 壁轩:卷书置案上，默坐初不看。侍者空堵立，湛然惟壁观。
中岩十八咏 止庵:智者有所说，后生谁究明。韦编具此眼，时止复时行。
中岩十八咏 西方阁:官失学四夷，寂寥洙泗滨。至此每再拜，西方有圣人。
宇文绍恭所藏其父德闻手书其祖家训一卷:蜀士相与语，故家谁得如。千年令威宅，一纸伏波书。
眉州燕游杂咏十首 碧澜堂:清澜深几许，夏潦冬即空。定非蛟龙宅，徒为螺蚌宫。
眉州燕游杂咏十首 葵亭:杲杲东出日，万方被照临。鸜鹆不踰济，草木有常心。
眉州燕游杂咏十首 临风阁:举扇谢风伯，排闼有清音。不可遣尘污，但当开我襟。
眉州燕游杂咏十首 晚赋园:杂树畧就列，清晨时涉园。逢幽付鼻咏，怀新劳目存。
眉州燕游杂咏十首 披风榭:屏幛尽通彻，萧然尘土空。不畏赵盾日，知有楚王风。
眉州燕游杂咏十首 起文堂:天地有万籁，中存韶濩音。斯文未尝废，但见古犹今。
眉州燕游杂咏十首 野航:方床客常满，岂止两三人。谁可负之走，长留采白苹。
眉州燕游杂咏十首 芳菲亭:清阴夏可玩，秀色春可餐。桃李事且置，四时各有观。
眉州燕游杂咏十首 摇香亭:临池可手揽，何似湘水中。冥冥望北渚，木末有芙蓉。
眉州燕游杂咏十首 远景楼:山川未为远，在此轩楯中。我觉千岁近，民今三代同。
遣愁:白尽汀苹老，黄雕岸草秋。西风正萧瑟，何处不堪愁。
偶题怀子兼弟:秋色丹枫畔，愁心白雁边。东来又相失，更拟待明年。
寻梅花尚未有开者:问讯溪头树，如何殊未春。亦应心老大，不逐世陈新。
有感:不见罘罳阙，于今已十春。素衣不忍弃，为有洛阳尘。
与郑国叔司法山行:策筇山下路，未省尽幽寻。回首见桑柘，始知墟落深。
无题:暗雨落漫漫，山中五月寒。大江浑不觉，溪壑有惊湍。
陪实之登姜峰绝顶镌石:抱琴历高峰，拂石就晚阴。空山对摇落，怀哉千古心。
偶成:野鸟春布谷，阶虫秋络丝。呶呶空过耳，终不救寒饥。
谒守浄禅师:十方同聚会，个个学无为。此是选佛场，心空及第归。
乐山祷雨:直上云峰表，云间谒洞天。自惭无善政，来此乞丰年。
偈颂十五首  其四:便是犹陪句，如何已涉言。须知言句外，声色不相干。
偈颂十五首  其五:前箭射人可，后箭射人深。钟先生没后，此道少知音。
颂古十八首  其六:临济惯白拈，普化惯掣颠。一场好笑具，后世作三玄。
雾:树在溪无影，禽来鹘未知。爱花留润与，避日卷阴移。
六月初雨中渡西湖因至道人庵烧佛香略憩灵隠与乡僧同啜茶乘晚以归  其一:猎猎风欹袖，垂垂雨打船。最怜荷似屋，不障水如天。
六月初雨中渡西湖因至道人庵烧佛香略憩灵隠与乡僧同啜茶乘晚以归  其二:溪头断续雨，松下送迎僧。世境不到处，心融意自澄。
六月初雨中渡西湖因至道人庵烧佛香略憩灵隠与乡僧同啜茶乘晚以归  其三:久困尘埃梦，暂随香火缘。栖鸦急残照，我亦踏归船。
燕居:今我非故我，行禅坐亦禅。送风当八面，一钵老三川。
新滩险恶不可前遂出乘滩下舟作诗送滩上舟:水面数千里，頼公托此身。如何阻恶滩，与我为参辰。
代舟答:我实假众力，送君游蛮荆。滩危不可前，徒有济川名。
再送舟:公非不通险，任重载者浅。此去荷责轻，又得先归便。
舟再答:此去责虽轻，恐为商贾资。细瓷枉压我，使我成徇私。
木樨花二首  其一:承露珠微微，弄态金浅浅。秋风一披拂，清意忽作远。
木樨花二首  其二:山空花更幽，日透香自永。只欠欹月梅，同汝弄疎影。
和何知郡子文冬日即事:甲观吾何事，丁年岁又周。霜余一尊在，梅过百花羞。
句:嘉陵从东来，水上山突兀。松竹相蔽亏，烟霞互明灭。
呈开善道谦禅师:元来无缝罅，触着便光辉。既是千金宝，何须弹雀儿。
濯足:小桥坐濯足，涧狭水流急。源头夜雨多，落花漾露湿。
偈颂一百零三首  其二一:若人生百岁，不善诸佛机。未若生一日，而得决了知。
偈颂一百零三首  其五六:腊月火烧山，将军度铁关。阵云千里远，独奏凯歌还。
偈颂一百零三首  其六二:天台山万迭，信手轻拨转。六种皆震动，玲珑人人面。
偈颂一百零三首  其八八:东湖东湖见，西湖西湖见。八月十五夜，皎皎如镜面。
朝阳赞:浑无针札处，为君道线路。夜半三足乌，飞上珊瑚树。
对月赞:白白是脱空，刚言标月指。便恁么回向，堕佗光影里。
金陵僦舟渡江至仪真登陆  其一:风冷知日落，水宽得天多。金陵怀古句，绝唱是西河。
金陵僦舟渡江至仪真登陆  其二:寒波白似面，远岫劣于眉。江上无多作，淮南正要诗。
金陵僦舟渡江至仪真登陆  其三:事以诗书立，国惟仁义昌。当年衣带水，元不管兴亡。
金陵僦舟渡江至仪真登陆  其四:舟人忽惊问，春事已平分。江水浸钩月，晴空横疋云。
金陵僦舟渡江至仪真登陆  其五:风顺帆心饱，潮平棹尾收。拥书人自卧，一息到真州。
金陵僦舟渡江至仪真登陆  其六:天围春涨阔，水展夕阳红。已是淮南客，常吟江左风。
夜泊宿迁上流:旧国当年阔，暑风今日生。舟回溪几曲，人卧月三更。
景州道中:驿路车声软，斜晖雨脚收。柳阴家晓鹊，桑椹醉春鸠。
宛平道中即事:惊心卵石碍，劈面老沙吹。越见天阔处，不见云尽期。
与危见心同和完颜御史沂联步踏月韵:明月送人归，明月照人宿。月落梦醒时，清霜压寒屋。
小绝:一夜睡不着，小窗天忽明。林塘寒鸟聚，听得最初声。
夜坐:林风自潇潇，山雨时洒洒。丈夫七尺躯，地炉使吾矮。
早睡:病来贪睡早，推月出山前。月色不相舍，小窗还自妍。
酒醒:酒醒桂花发，狂歌对花前。邻家大骂我，夜半惊人眠。
书生:踉蹡趣讲席，读诵斗高声。我亦曾如此，而今白发生。
暂憩:平生湖海游，南北东西路。几度梦残时，云深不知处。
拟古  其一:容易三年别，缠绵万里情。梦中频见面，终是不分明。
偶作  其二:陵谷今迁变，衣冠半不存。闾阎小儿女，尽解北人言。
抽添颂  其一:若问抽添法，纵擒怕觉迟。调停无损益，方始证无为。
火候颂:真火本无候，时人休强猜。要知端的意，无去亦无来。
沐浴颂:沐浴无他术，休寻卯酉中。困眠饥吃饭，无日不春风。
温养颂:恬淡无思虑，虚无任自然。胎圆神自化，我命不由天。
临终偈:来亦无所从，去亦无所至。来去既一如，春风满天地。
句:迹虽无地着，心实有天知。一禽从不获，不敢范驱驰。
沽酒:有钱但沽酒，莫买南山田。勾引催租人，惊散青松烟。
郊外:春色到江断，野香涵日娇。鸟穿芳树语，人隔远山樵。
春日:雨过苔犹湿，风来户半开。闲花忽落尽，啼鸟自飞来。
雪磴:石磴不可攀，前头有积雪。安得冰玉人，对此清高节。
晓枕听禽言:山鸟不知名，窗前作意鸣。自言还自答，终始一般声。
皆春:黄钟一萌动，物物皆阳春。天地妙橐钥，满腔都是仁。
意亭:主人心地阔，以意名其亭。长携一樽酒，坐对前山青。
题野云庵:庵中有高人，不受红尘触。吟诗每夜深，来伴山云宿。
适吾意:嘲风咏月天，问花寻柳地。随遇可行乐，但欲适吾意。
题陈希夷睡图:形睡神非睡，心闲身亦闲。是非都不管，高卧华州山。
山馆对月:山寺闻晨钟，深省静中发。展转睡不成，推窗看明月。
云思:出岫本无心，云在意亦在。松桧无高枝，舒卷何所碍。
咏松  其一:独抱岁寒心，不知时有四。赤日行炎天，林下自秋至。
咏松  其二:凉飙起深谷，清影摇空山。醉眠石上人，梦中度百滩。
咏松  其三:林高动轻籁，云静天无风。缥缈笙鹤下，依稀鸾佩逢。
咏松  其四:萧萧琴瑟鸣，洒洒霜露下。愿期素心人，同游明月夜。
咏松  其五:高风过岩麓，林杪撼潮海。满地落松花，杖履袭清霭。
咏松  其六:潜心写幽韵，洗耳听寒涛。吟声自摇动，误疑泛鱼舠。
咏松  其七:老枝髯鬣动，古干鳞甲翻。积阴生润气，芳菲翳兰荪。
春咏:沂水乐吾道，兰亭叙幽情。古人不复作，四海无吟声。
耕钓境:莘野特浪耕，璜溪岂真钓。珍重富春翁，此境最高妙。
用乌山韵题碧吟卷:湖海元龙气，因吟恐负身。世间无谒客，天下有诗人。
梅:天地有生意，验之阳气回。所以霜雪中，春风先及梅。
溪亭夜集走笔:倚柱看潮生，渔歌静中发。吟罢寂无声，江风对山月。
存方寸地:此心仅方寸，去天唯咫尺。欲付子孙耕，先自竭吾力。
失题  其一:成蹊虽无言，妩媚随东风。挺挺冰雪姿，所禀自不同。
失题  其二:篇篇剔蠹鱼，字字编科斗。萤小无晶光，明月入我牖。
光风霁月:胸怀自洒落，风月特寓形。造物无尽藏，何假乎丹青。
一志:念头纔起处，此一常分明。其中有主帅，谈笑驱五兵。
汲清:欲波如浊流，心源如古井。不患无清泉，祇恶无修绠。
鲈乡道院:宦情原自薄，卜得吴松居。乡味已饱谙，胡为羡鲈鱼。
翠竹:修修青琅玕，霜雪不可折。肯随流水去，頼有岁寒节。
寒中偶题:酒对红炉暖，香凝绣被温。老天有私意，寒不到朱门。
圩田:圩田依涧水，入夏未栽禾。不是春耕晚，山中寒气多。
闺中词  其一:写就相思字，灯前带泪看。欲缄还未忍，少待泪痕干。
闺中词  其二:听尽芭蕉雨，愁人夜不眠。凭谁将此意，为妾到郎边。
无题:露重湿征衣，风急翻纱帽。山下灌园人，倚锄看马过。
陵上:身为功名役，因思隠者贤。只行山后路，羞过钓台前。
偶得:挑灯伴寒夜，兀坐竹炉边。赤脚知吟苦，时将山茗煎。
夏日三首  其一:微风过中庭，庭树飒有声。穿帘徐入座，巾屦有余清。
夏日三首  其二:展画发古香，弄笔娱昼寂。是中亦何好，使我喜忘食。
夏日三首  其三:呼儿整吾驾，驾言返林庐。可使临老眼，常亲吏文书。
柳色:春到四经旬，元来未见春。柳条将软碧，争献上番新。
行圃二首  其一:摘杞搜枯梗，攀花脱脆包。蝶呈新样粉，柳送隔城梢。
轿中绝句:雪洗林花颊，金挼陇麦髯。卷帘双眼远，隔树一峰尖。
忧患感叹二首  其一:醉里还多感，醒来却更愁。醉醒都不是，愁感几时休。
远峰:孤巘秀何似，碧莲含未开。谁将修月斧，斸取一尖来。
明发梅州:市小山城寂，船稀野渡忙。金暄梅蕊日，玉冷草根霜。
汤田早行见李花甚盛二首  其一:此地先春信，年年只是梅。南中春更早，腊日李花开。
汤田早行见李花甚盛二首  其二:似妬梅花早，同时斗雪肤。新年三二月，还解再开无。
雨中道旁丛竹:竹色岂不好，道旁端可嗔。只教寒雨里，将冷洒行人。
镊白:止酒愁无那，哦诗意已阑。镊髭非急务，也遣半时闲。
近峡:望峡初愁远，当前忽不知。如何船进处，却在棹停时。
回望峡山二首  其一:英州挽不来，峡山推不去。行了一日船，依旧朝来处。
回望峡山二首  其二:浪喜出峡来，峡亦何曾出。两岸只无山，依旧江刻屈。
双峰定水璘老送木犀香五首  其一:春得鄞江信，香从定水来。今年有奇事，正月木犀开。
双峰定水璘老送木犀香五首  其二:万杵黄金屑，九烝碧梧骨。诗老坐雪窗，天香来月窟。
双峰定水璘老送木犀香五首  其三:山童不解事，着火太酷烈。要输不尽香，急唤薄银叶。
双峰定水璘老送木犀香五首  其四:传语双峰老，汝师是如来。如何一瓣香，却为杨诚斋。
双峰定水璘老送木犀香五首  其五:谁言定水禅，入定似枯木。飞入广寒宫，收得香万斛。
人日出游湖上十首  其一:放闸冷泉亭，抽动一天碧。平地跳雪山，晴空下霹雳。
人日出游湖上十首  其二:去时数点雨，归时数片雪。雨雪两不多，山路双清绝。
人日出游湖上十首  其三:旧腊缘多雪，新年未有梅。殷勤下天竺，隔水两株开。
人日出游湖上十首  其四:肩舆岂不稳，万象非我有。呼童换马来，湖山落吾手。
人日出游湖上十首  其五:树隠重重竹，溪穿曲曲峰。林深那有寺，烟远忽闻钟。
人日出游湖上十首  其六:城中雪一尺，山中雪一丈。地上都已消，却在松梢上。
人日出游湖上十首  其七:去岁游春屐，苔痕故可寻。人家随岸远，塔影落湖深。
人日出游湖上十首  其八:客爱清殊绝，僧愁冻不胜。可怜兜率寺，斋供一湖冰。
人日出游湖上十首  其九:上竺雪来时，四山都作冻。团团玉屏风，围绕浑无缝。
人日出游湖上十首  其一○:此行殊匆匆，天色不肯借。更待海棠晴，满意孤山下。
和傅寺丞竹隠之什 清风:暑气人间盛，烦襟此地开。拂云千个竹，不碍晚风来。
和傅寺丞竹隠之什 暖红:劲节岁寒碧，芳枝春暖红。清和夷惠德，千载尚闻风。
题傅侍郎寒碧十五韵 梅坡:江南开最蚤，犹及仲春时。此地先飞雪，多情却愿迟。
题傅侍郎寒碧十五韵 宜月:海底初上时，柳末清光发。满窗璠玙映，我胸中月地。
题傅侍郎寒碧十五韵 观鱼:燕忙将水撇，鱼乐欲空跳。此意谁能会，光阴静里消。
题傅侍郎寒碧十五韵 流花桥:春风事华侈，红紫逐香飘。水底从铺锦，还能似此桥。
题傅侍郎寒碧十五韵 锦步障:白傅落草堂，茶果替鱼肉。不妨天与富，锦绣以为谷。
南园杂咏 壶中日月:观书友古人，不羡胡公仙。新功坐有得，寸阴长如年。
南园杂咏 六梅亭:终年一登亭，举目但楚怆。仙人竟何之，列树拱相向。
南园杂咏 含晖亭:青山照寒溪，朝暮有佳色。玄晖去千载，俛仰令人忆。
南园杂咏 清风亭:熏炉驱俗氛，茗椀破尘虑。披襟六月凉，乘此欲归去。
南园杂咏 水月轩:日夕风定时，上下映毫发。那堪秋夜半，深处着明月。
南园杂咏 山光:朝晴翠方浓，日夕色更玭。何时最鲜明，一雨自天洗。
南园杂咏 隠斋:出门易徇身，静处可固志。寂寞三十年，所忧非禄位。
南园杂咏 荷桥:风微香无根，日落花更吐。横石数步余，却力不忍度。
南园杂咏 涤研池:朝朝麝煤脱，霭霭云雾昏。幽深不数尺，中有蛟龙蹲。
南园杂咏 竹亭:谁将霜雪节，剪伐结此亭。更须千万个，四面看青青。
南园杂咏 松亭:天生栋梁质，挺挺自幽伦。斧斤浑不施，遶柱起龙鳞。
延平次赵纠曹韵十四首 野亭:春来一登眺，快见耕与桑。初冬拟丰乐，为酒升此堂。
延平次赵纠曹韵十四首 橘轩:当年初种时，四老戏其中。何如与我辈，坐对霜天红。
延平次赵纠曹韵十四首 流杯石:清波映文石，置此亦奇事。年年上巳时，聊将姓名记。
延平次赵纠曹韵十四首 尊贤堂:山川秀而明，所居必名贤。主人虽凡骨，不慕衍客仙。
延平次赵纠曹韵十四首 经史阁:小阁瞰清池，荷花镇长见。吏休苟得暇，只携书一卷。
延平次赵纠曹韵十四首 古香:秋根托岩隈，静对意味长。春来长柔柯，无风自生香。
延平次赵纠曹韵十四首 群仙观:北山尽环合，柔岚轻杂云。一峰自能好，况此玉成群。
延平次赵纠曹韵十四首 绿凈:清池绿如染，到此颜为破。幸有诗仙来，珠玑剩教唾。
延平次赵纠曹韵十四首 玉井:登高摘水花，永怀唐儒宗。若识真古意，何须最高峰。
延平次赵纠曹韵十四首 第一溪山:溪山号清绝，自古产奇人。可惜吾夫子，南来不到闽。
延平次赵纠曹韵十四首 熙春台:我乘凋瘵后，未省见花开。安得一千里，同携登此台。
延平次赵纠曹韵十四首 碁亭:我少不努力，常愧夜讽子。亦有才高人，雍容即登此。
延平次赵纠曹韵十四首 紫气:三尺有正气，外邪何可干。功用虽未见，韬藏谁将看。
延平次赵纠曹韵十四首 剑归:神龙泽一世，岂但三尺用。清潭知几许，吞八九云梦。
延平倅厅十咏 逍遥阁:山水有余静，都忘城市嚣。朱黝本自省，时焉此逍遥。
延平倅厅十咏 尘表:南山正相值，虚阁出林杪。不待清风生，修然游八表。
延平倅厅十咏 承志堂:何人筑斯堂，刻意在承志。永怀霅川翁，清标作时瑞。
延平倅厅十咏 拥云:寂寂万山底，晴岚晏犹氛。驰心惟魏阙，玉帝捧黄云。
延平倅厅十咏 风月堂:奇哉山水郡，风月以为乡。何人据其会，胸襟有余凉。
延平倅厅十咏 飞霞:小阁本非宽，宇宙在其内。心与太初邻，不假飞霞佩。
延平倅厅十咏 环美:昔人夸四美，胜事最难并。台榭花相映，青春月正明。
延平倅厅十咏 浣尘:修篁蘸方沼，常与此心通。永昼一卷书，闭抛听泉筒。
延平倅厅十咏 天开图画:通衢亘其南，危楼冠其北。如何境日新，烟云为笔墨。
延平倅厅十咏 延绿:红紫漫纷纷，爱此耐久绿。密幄有深处，清风起余馥。
五月水益小园:岿然俯溪亭，偃若与舟接。日涉有初心，风雨或阔蹑。
适兴:鸿鴈绝稻粱，江湖自嬉饱。君看太庙牺，所欠非刍藁。
竹径:新笋未全抽，春阴亦类秋。世间惟竹径，不扫更清幽。
刺桐  其一:名字传舆志，风流欠画图。高花人不采，留得映栖乌。
刺桐  其二:尽护遶城家，炎风盛际花。漫天何所似，汉帜杂云霞。
题隠居:盘石疑溪月，茅檐潘竹风。琴尊随分有，夜夜主人公。
昭君:永巷鏁芳菲，春归入燕泥。粉身能报国，妾不爱蛾眉。
山寺:疎林漏晓日，修竹起寒风。钟鼓催朝暮，千年如此同。
入暮:溪光延夕暝，山色接天青。独立待霜月，山童已触屏。
题先陇:去去音容远，冥冥岁月深。浑将溪作泪，莫尽一生心。
亭上茅寄生:生长天垂力，孤悬有作奇。最先承晓露，终不堕春泥。
雨:滴滴鸣干叶，萧萧过短篱。山房欹枕夜，听尽去来时。
南园:水气胜风凉，星辉当月光。渔舟在何处，欵乃一声长。
红药:山城风雨收，未省牡丹开。正讶迟红药，双葩忽送来。
观瀑布柬同游诸友:两瀑五十里，炎蒸雨雪霶。那知庐阜境，元只在吾乡。
北邙山:芒芒北邙山，高坟尽无主。惟有石麒麟，相向立秋雨。
降香回燕:一从得玉旨，勒马幽燕起。河北与河南，一万五千里。
采石:夜泊青山下，江空不受尘。只看波底月，便是谪仙人。
庐山三迭泉:唐不过李仙，宋不过苏子。此泉来高处，亦复聊尔耳。
捣衣诗呈水云:妾命薄如叶，流离万里行。黄尘燕塞外，愁坐听衣声。
秋夜寄水月水云二昆玉:万里倦行役，秋来瘦几分。因看河北月，忽忆海东云。
绝命词:夫为苌弘血，妾感共姜诗。夫妻同死义，天地一凄其。
闻子规  其一:飞到一枝上，须啼三五声。烟中犹彷佛，月下最分明。
闻子规  其二:积泪消春色，好花思锦城。贵人难入耳，祇是恼羁情。
送税官仇副使诗十首  其一:儒道未易行，俛首为禄仕。仕而不得禄，卓哉见廉吏。
送税官仇副使诗十首  其二:关征足自润，人谓恶能廉。吾独知彦修，一叶亦不沾。
送税官仇副使诗十首  其三:莆城如斗大，征额巨万积。逭责犹未能，余润安可得。
送税官仇副使诗十首  其四:市廛有宽征，僚吏无间言。弊例亦麾却，益知彦修贤。
送税官仇副使诗十首  其五:课余自哦诗，诗罢还教子。时时视橐余，质鬻市薪米。
送税官仇副使诗十首  其六:世无半山叟，叹息屏间诗。曾参尚投杼，知己何敢期。
送税官仇副使诗十首  其七:古来抱关人，玩世可无闷。内省既不愆，得仁又何怨。
送税官仇副使诗十首  其八:正直男子身，自有神与谋。世治天理现，何必事祷求。
送税官仇副使诗十首  其九:彦修但自修，逆境堪进德。知我自有天，纯固在学力。
送税官仇副使诗十首  其一○:世事良可见，浩荡书生心。先民亦会计，儒道终当行。
惜竹:出槛亦不翦，从教长旧丛。年年到朱夏，叶叶是清风。
戏答杨球:蒙君遗长笺，语意如何说。请看身上衣，裩中本无蝎。
嗤人面黑:笑似乌梅裂，啼如豉汁流。眉间粘帖子，已上是幞头。
临终作:画堂灯已灭，弹指向谁说。去住本寻常，春风扫残雪。
登楼:危楼高百尺，手可摘星辰。不敢高声语，恐惊天上人。
送钱易:霜叶飞梁苑，风樯指上饶。江山应有助，别恨寄兰苕。
白莲:昨夜三更里，嫦娥坠玉簪。冯夷不敢受，捧出碧波心。
诗一首:沤生称沤灭，二法本来齐。要识真归处，赵州东院西。
夜感:无眠动归心，寒灯坐将灭。长恐浮云生，夺我西窗月。
中夜起:初月不到晓，夜色何冥冥。独立秋江上，风波卷寒星。
水蕉:猎猎水芭蕉，如将隠士招。清风来处远，袢暑坐中消。
游金焦两山以雨而辍:金山寺裹山，焦山山裹寺。风雨劝我归，也省两头事。
半月轩:莫要作圆月，纔圆却又亏。不如作一半，犹有向圆时。
方广版屋:上方古栋宇，年久自参差。动我行人想，相看各赋诗。
以鲁直露湿何郎试汤餠为韵赋酴醾七首  其一:石竹麝香脐，博山水沈炷。勾引爱香人，攀花春笋露。
以鲁直露湿何郎试汤餠为韵赋酴醾七首  其二:江南万玉妃，肌肤冰雪立。平生爱淡妆，不作胭脂湿。
以鲁直露湿何郎试汤餠为韵赋酴醾七首  其三:金沙与同架，并蒂更连柯。红白虽相宜，品藻当如何。
以鲁直露湿何郎试汤餠为韵赋酴醾七首  其四:倚窗春睡觉，折玉满手香。篸云疑未稳，指点问檀郎。
以鲁直露湿何郎试汤餠为韵赋酴醾七首  其五:何面与荀香，美丈夫可试。不学海棠花，只如妃子睡。
以鲁直露湿何郎试汤餠为韵赋酴醾七首  其六:昨日落酒杯，引我卧醉乡。对午犹未醒，支颐听煮汤。
以鲁直露湿何郎试汤餠为韵赋酴醾七首  其七:爱花莫看花，如饥贪画餠。一笑大江横，此句须参请。
以昌黎验长常携尺为韵赋笋五首  其一:前晚尚锥锋，昨日突鎗剑。今朝又稍长，吾曾刻竹验。
以昌黎验长常携尺为韵赋笋五首  其二:突兀出藩来，颇似逞狂荡。高下列阶前，又如识少长。
以昌黎验长常携尺为韵赋笋五首  其三:行矣脱锦绷，笙竽奏风篁。岁晚尤可敬，霜雪不改常。
以昌黎验长常携尺为韵赋笋五首  其四:吾家苍头奴，斫玉手自携。云恐春风恶，吹开枝高低。
以昌黎验长常携尺为韵赋笋五首  其五:我至再三惜，恨不长百尺。要夏结清阴，荫我醉眠石。
谩题:世网角雄雌，官途争是非。人方酣蚁战，吾自送鸿飞。
桃花:恨题玄都观，欢入武陵溪。花面无今古，人心自笑啼。
题郭季宽晓耕宿钓二图  其一:牛角横素书，春犁破朝雨。鸿鹄志安知，功名心自许。
题郭季宽晓耕宿钓二图  其二:羊裘晦山泽，貂蝉等鸿毛。直钩道可行，一钓联六鳌。
蝶  其一:磔索银须细，翩翩粉翅柔。百花巡已遍，入梦戏庄周。
蝶  其二:款款穿芳径，双双度短墙。不知身是幻，抵死恋花香。
月下看白莲  其一:藕花呈素质，兔魄散清光。我试平章看，嫦娥伴六郎。
月下看白莲  其二:别岸花孤袅，冰姿带月痕。波沈花月影，疑是谪仙魂。
句  其六:岸近田多损，潭深石迭平。村舂林外急，钓艇柳阴横。
到石宝岩下二绝  其一:十里矗巉岩，移来指顾间。相逢曾识面，元不隔重关。
到石宝岩下二绝  其二:相望各天涯，相看又恐差。朅来山下路，端的到君家。
在敌营作:念念通前劫，依依返旧魂。人生会有死，遗恨满乾坤。
题古寺:古木霜根重，残僧雪顶深。栋梁元剥落，香火半消沉。
赠吴正仲:先生古人风，文字祖西汉。不令万钱食，亦合五花判。
偈十首  其六:狗子佛性无，韶石不相辜。为君重决破，秋至雁衔芦。
偈十首  其七:门前石塔子，八白与九紫。方道既分明，免被巡官使。
偈一首:溪声广长舌，山色清凈身。八万四千偈，明明举似人。
颂古五首  其二:不是风幡动，天生李老君。出胎头上髪，寸寸白如银。
颂古五首  其三:一语离窼窟，千生出盖缠。夜来风雪恶，木折古岩前。
赠禅者:句下出诸碍，翻身古剑寒。欲明如上事，须是髑髅干。
颂古十七首  其六:赵州放下着，碓觜忽生花。虽然无一事，验尽当行家。
颂古十七首  其一○:因我得礼你，昆仑卧潭底。虽然浪拍天，身上无滴水。
颂古十七首  其一三:棒下血淋淋，真鍮不博金。鸳鸯亲绣出，休更觅金针。
颂古十七首  其一五:门前石塔子，八白与九紫。方道既分明，免被巡官使。
古意  其一:折柳系离船，船行柳条短。頼有枝上花，飘泊随君远。
古意  其二:采莲莫采花，采花损空房。留房结青子，种作明年香。
古意  其三:匆匆采桑女，花雨湿襜袖。春风十二弦，生世未触手。
古意  其四:浣衣轻浣布，布缕不如丝。丝坚犹易穿，布弱从可知。
追和晦庵先生十梅韵  其一:贞姿抱冰雪，粲粲楚江滨。照水淡寒影，寄人生远春。
追和晦庵先生十梅韵  其二:微吟水部诗，欲续广平赋。须是铁心人，方识花妙处。
追和晦庵先生十梅韵  其三:一阳未嘘枯，霜木醉梦里。照眼忽横枝，令我折屐喜。
追和晦庵先生十梅韵  其四:穷阴冱冰壑，霜月耿夜残。中有罗浮仙，洒洒风骨寒。
追和晦庵先生十梅韵  其五:苍凉遯荒野，交与桃李绝。远聘不肯来，为君三磬折。
追和晦庵先生十梅韵  其六:苍根封古苔，空腹餐冻雪。老意暗生香，丁宁勿轻折。
追和晦庵先生十梅韵  其七:天风开瘴烟，独立山椒雪。神人藐姑射，相对成二绝。
追和晦庵先生十梅韵  其八:好花不必大，骨瘦花自小。一点春有余，万古香不了。
追和晦庵先生十梅韵  其九:萧萧三五花，影落寒溪浅。佳处不在多，诗兴孤山远。
追和晦庵先生十梅韵  其一○:东风卷晴雪，山意颇空寂。扫花归作饭，豫当调鼎实。
清趣  其一:鸦丛桑椹紫，蝶穴菜花黄。水鸭眠依石，竹鸡啼过墙。
清趣  其二:雨阑流水急，风定落花迟。一老临溪钓，双童画地棋。
晚霁:天空虹灭影，风定水无纹。半树挂残日，千岩吞湿云。
题四止庵  其一:团团青枫阴，绰绰万间屋。下有避俗翁，扫石迭两足。
题四止庵  其二:松关深更迂，中有安行路。从渠马上人，笑我不出户。
题四止庵  其三:本无食肉相，每饭甘藜羹。侯鲭岂不佳，怯怯疑生兵。
题四止庵  其四:红楼艳歌舞，乐极还生哀。欹枕看儿戏，好怀终日开。
闻雁:枯树淡秋影，湿云凛夕阴。江天一声雁，世事百年心。
题素庵壁间六首  其一:两椅熨秋竹，一帘卷霜藤。山风长夜寒，兀兀挑青灯。
题素庵壁间六首  其二:风麤或卷茅，雨饱颇生草。泓然老砚池，照我髪缟缟。
题素庵壁间六首  其三:闲花淡心事，不作春风妍。野竹三五枝，引凉吹昼眠。
题素庵壁间六首  其四:松影乱书檐，鸟声隔山屋。有客抱琴来，为弹芝田曲。
题素庵壁间六首  其五:霜崖白石髓，火鼎黄金芽。生疏不入梦，饱饭煎江茶。
题素庵壁间六首  其六:红尘野马急，老意饥蚕懒。借取黄庭经，时时谩遮眼。
落叶:清霜槁千林，黄叶欲万舞。一夜北窗眠，潇潇听干雨。
寒灯作花:寒釭融白脂，冻焰结红豆。草有问字人，明朝能载酒。
钓月楼:居士作层楼，不爱风花雪。待得野云收，只钓溪边月。
笠泽亭:荷笠扁舟上，持纶巨泽中。无劳问名字，便是此亭公。
北津口水阁:沉沉卧虹底，小阁贴平湖。鱼戏几堪掬，鸥驯欲就呼。
大明桥:东望扶桑路，迢迢几万程。沧浪将尽处，忽见大明生。
万顷桥:巨浸莽无极，聊为万顷看。世无黄叔度，君试倚阑干。
定海桥:昔日松江上，潮翻定海来。而今旧桥水，不到半江回。
顾公祠:博洽倾当世，江东孔子儒。荒墟访遗庙，老稚辄名呼。
灵岩一线天:一画起于干，先天至后天。灵岩天一线，想在伏羲前。
绝句:高枕形骸外，空江何限情。落叶不成调，半夜起秋声。
横江:横江一片碧，携鹤上渔船。收纶不成下，却抱钓竿眠。
江行早发:陶铛煮孤影，寒灯沸青花。冰开数江树，月落失人家。
李泌二首:一副黄台话，离离咏种瓜。都来三十字，救得两官家。
食新有感:尽道丰年好，停餐意惘然。离离洛都黍，莽莽建州田。
题赵氏晓山  其一:旦气炯清明，曙色淡空凈。悠然见青山，尽见天地性。
题赵氏晓山  其二:烟云乱昼阴，雨雹交晚风。道人定眼观，祇与清晓同。
张良:博浪挥椎处，惓惓报国仇。如何销印事，独不为韩谋。
后天易吟三十首  其一五:宗庙蒸尝礼，朝廷觐见仪。无穷天下事，不过似农时。
后天易吟三十首  其一六:细玩文王卦，如何法地方。田从一井起，乡遂及要荒。
后天易吟三十首  其一七:观身不见背，动体悉由心。向阳负阴处，离坎细推寻。
后天易吟三十首  其一八:次谦终以巽，九卦至三陈。圣人有忧患，何况是凡人。
后天易吟三十首  其一九:元亨犹利正，始可用纯干。未了一贞字，何由保性天。
后天易吟三十首  其二○:亨到离时见，贞从坎处来。归根培养熟，方解鼓风雷。
后天易吟三十首  其二一:背于身不见，亦不见庭人。物我俱无与，方知止处真。
后天易吟三十首  其二二:乾坤始开辟，六坎首经纶。士不知忧患，焉能免世氛。
后天易吟三十首  其二三:始屯终未济，世故信多艰。维坎刚中吉，周旋险难间。
后天易吟三十首  其二四:彖辞六十四，三十四言贞。干事匪正固，难求心外亨。
后天易吟三十首  其二五:亨嘉谁不愿，贞固士之常。干体充刚健，坤爻认直方。
后天易吟三十首  其二六:祖考精神散，子孙能聚之。淫祠祭非鬼，萃涣义何居。
后天易吟三十首  其二七:卦之凶者五，否剥未济三。如姤与归妹，深防女败男。
后天易吟三十首  其二八:易经之下卷，何以始恒咸。贞女家人利，如诗有二南。
后天易吟三十首  其二九:二五时难遇，沈沦下位多。干潜与坤履，退谨养天和。
后天易吟三十首  其三○:学者欲学易，当观羑里时。如何是敬字，恐惧畏忧危。
大衍易吟四十首  其一:卦下观一彖，卦中求六爻。今人仅知此，着眼未为高。
大衍易吟四十首  其二:太极元无极，先天异后天。今人不识此，读易岂其然。
大衍易吟四十首  其三:谓今三画卦，不自偶奇生。便指三为八，徒劳口舌争。
大衍易吟四十首  其四:乾坤用九六，义例析为三。朱子申欧说，开编请细探。
大衍易吟四十首  其五:阳爻极六位，进退贵因时。德则何忧亢，神而不可知。
大衍易吟四十首  其六:六阴升已极，坤下战乎干。建亥阳生处，居然复卦前。
大衍易吟四十首  其七:用九不为首，阳画位屯初。百八十五变，刚爻可舍诸。
大衍易吟四十首  其八:十年女乃字，守节以胜情。凡诸卦用六，观兹利永贞。
大衍易吟四十首  其九:屯初康险难，蒙上觉昏童。开辟乾坤后，君师大有功。
大衍易吟四十首  其一○:德盛时逢险，干刚坎在前。谚云姑少待，乐饮岂徒然。
大衍易吟四十首  其一一:讼吉观西伯，师中验太公。得人师不战，反己讼无终。
大衍易吟四十首  其一二:小畜过无坎，胡为以雨云。互观藏兑泽，止水亦兴云。
大衍易吟四十首  其一三:履若蹈虎尾，五刚亨厥躬。干三独柔变，是以咥人凶。
大衍易吟四十首  其一四:盛夏靡草死，岁寒松柏贞。泰须防陂复，否有大人亨。
大衍易吟四十首  其一五:大有同人盛，离柔寓戒辞。无威斯近弱，不广即为私。
大衍易吟四十首  其一六:谦卑六位得，豫乐四爻非。庄敬与安肆，冥冥祸福几。
大衍易吟四十首  其一七:泰变即为蛊，否变仅为随。元佑绍圣事，至今心骨悲。
大衍易吟四十首  其一八:俯下知临吉，其如仰观何。相孚不待荐，一盥已为多。
大衍易吟四十首  其一九:离明用狱四，噬嗑贲旅丰。中孚夹离卦，两画玩虚中。
大衍易吟四十首  其二○:剥三与复四，皆处五阴中。自拔弃其类，吾推道是从。
大衍易吟四十首  其二一:仁道成已极，体元干长人。独休不远复，当且学回仁。
大衍易吟四十首  其二二:午月至子复，书云七日来。六日七分说，观天何隘哉。
大衍易吟四十首  其二三:无妄均所与，大畜患不多。性岂无知者，心如未尽何。
大衍易吟四十首  其二四:艮上戒舌驷，震初羞指鼋。细观颐内外，口是祸之门。
大衍易吟四十首  其二五:大过本末弱，厄运逢瞒奴。文举有死耳，渊明其归乎。
大衍易吟四十首  其二六:习坎德天险，重离文日新。明内始照外，亨心方发身。
大衍易吟四十首  其二七:咸取男下女，恒言妇事夫。始感终当□，君臣其谨诸。
大衍易吟四十首  其二八:姤阴进不已，吾遯其奚言。阳壮过于泰，□虞羝触藩。
大衍易吟四十首  其二九:夜闇勿遽戚，昼光无疾行。自昭惟进德，用晦岂伤明。
大衍易吟四十首  其三○:一女卦反对，不同而后同。始知天下事，苟合最为凶。
大衍易吟四十首  其三一:在险惟反己，出险即及人。让夷急病者，蹇解二忠臣。
大衍易吟四十首  其三二:损其不善者，惟善则益之。自然获天佑，可受十朋龟。
大衍易吟四十首  其三三:五王复唐祚，不杀武三思。苋陆察爻义，惜哉张柬之。
大衍易吟四十首  其三四:六籍火未熄，龙兴芒砀云。呼韩朝渭上，已纳王政君。
大衍易吟四十首  其三五:原筮而后比，无疑方可升。不食匪井患，有言奚困亨。
大衍易吟四十首  其三六:震动对艮止，革故继鼎新。饮啐随时义，天机信屈伸。
大衍易吟四十首  其三七:屡厄未济旅，难逢既济丰。巽谦能自降，蹇困讵为穷。
大衍易吟四十首  其三八:易乃一量秤，铢铢分重轻。百千亿万事，义理是权衡。
大衍易吟四十首  其三九:全卦定凶吉，逐爻殊否臧。顷刻有变易，纵横无典常。
大衍易吟四十首  其四○:凶人凶其吉，吉人吉其凶。曳轮能自信，揲策勿求通。
次韵陈正之团扇画一鱼二首  其一:莫想银丝脍，冰盘一醉吞。好为玉带佩，朝谒九重门。
次韵陈正之团扇画一鱼二首  其二:妙得濠梁趣，任公犗肯吞。□泉如有待，头角上天门。
游龙门分题十五首 伊川泛舟:春溪渐生溜，演漾回舟小。沙禽独避人，飞去青林杪。
游龙门分题十五首 自菩提步月归广化寺:春岩瀑泉响，夜久山已寂。明月浄松林，千峯同一色。
游龙门分题十五首 白傅坟:芳荃奠兰酌，共吊松林里。溪口望山椒，但见浮云起。
游龙门分题十五首 晚登菩提上方:野色混晴岚，苍茫辨烟树。行人下山道，犹向都门去。
晚过水北:寒川消积雪，冻浦渐通流。日暮人归尽，沙禽上钓舟。
远山:山色无还近，看山终日行。峯峦随处改，行客不知名。
三桥诗 宜远:朱栏明绿水，古柳照斜阳。何处偏宜望，清涟对女郎。
三桥诗 飞盖:鸣驺入远树，飞盖渡长桥。水阔鹭双起，波明鱼自跳。
三桥诗 望佳:轻舟转孤屿，幽浦漾平波。回看望佳处，归路逐鱼歌。
拟玉台体七首 欲眠:行人夜已断，明河南陌头。双珰不拟解，更欲要君留。
拟玉台体七首 携手曲:落日堤上行，独歌携手曲。却忆携手人，处处春华绿。
拟玉台体七首 雨中归:朝看楼上云，日幕城南雨。路远香车迟，迢迢向何所。
拟玉台体七首 别后:连环结连带，赠君情不忘。暂别莫言易，一夕九回肠。
拟玉台体七首 夜夜曲:浮云吐明月，流影玉阶阴。千里虽共照，安知夜夜心。
落日窗中坐:朝闻惊禽去，日暮见禽归。瑶琴坐不理，含情复为谁。
落日窗中坐 领边绣:双鸳刺绣领，粲烂五文章。暂近已复远，犹持歌扇障。
初秋普明寺竹林小饮饯梅圣俞分韵得亭皋木叶下五首  其一:临水复欹石，陶然同醉醒。山霞坐未敛，池月来亭亭。
初秋普明寺竹林小饮饯梅圣俞分韵得亭皋木叶下五首  其二:洛城风日美，秋色满蘅皋。谁同茂林下，扫叶酌松醪。
初秋普明寺竹林小饮饯梅圣俞分韵得亭皋木叶下五首  其三:野水竹间清，秋山酒中绿。送子此酣歌，淮南应落木。
初秋普明寺竹林小饮饯梅圣俞分韵得亭皋木叶下五首  其四:劝客芙蓉杯，欲搴芙蓉叶。垂杨碍行舟，演漾回轻楫。
初秋普明寺竹林小饮饯梅圣俞分韵得亭皋木叶下五首  其五:山水日已佳，登临同上下。衰兰尚可采，欲赠离居者。
和人三桥  其一:笳鼓下层台，旌旗转和屿。桥响骛归轩，溪明望行炬。
和人三桥  其二:北临白云涧，南望清风阁。出树见人行，隔溪闻鱼跃。
和人三桥  其三:断虹跨曲岸，倒影涵清波。为爱斜阳好，回舟特特过。
绝句:冷雨涨焦陂，人去陂寂寞。惟有霜前花，鲜鲜对高阁。
和梅圣俞杏花:谁道梅花早，残年岂是春。何如艳风日，独自占芳辰。
花山寒食:客路逢寒食，花山不见花。归心随北鴈，先向洛阳家。
和圣俞百花洲二首  其一:野岸溪几曲，松蹊穿翠阴。不知芳渚远，但爱绿荷深。
和圣俞百花洲二首  其二:荷深水风阔，雨过清香发。暮角起城头，归桡带明月。
春帖子词 皇帝合六首 其一:萌牙资暖律，养育本仁心。顾彼苍生意，安知帝力深。
春帖子词 皇帝合六首 其二:阳进升君子，阴消退小人。圣君南面治，布政法新春。
春帖子词 皇帝合六首 其三:气候三阳始，勾萌万物新。雷声初发号，天下已知春。
春帖子词 皇后合五首 其一:御水冰销绿，宫梅雪压香。新年贺交泰，白日渐舒长。
春帖子词 皇后合五首 其二:蔼蔼珠帘日，溶溶碧瓦烟。漪涟采荇水，和暖浴蚕天。
春帖子词 夫人合五首 其一:太史颁时令，农家候土牛。青林自花发，黄屋为民忧。
春帖子词 夫人合五首 其二:元会千官集，新春万物同。测圭知日永，占岁嘉时丰。
端午帖子词 皇帝合六首 其一:天清槐露浥，岁熟麦风凉。五日标嘉节，行龄献寿觞。
端午帖子词 皇帝合六首 其二:午位星杓正，人间令节同。四时和玉烛，万物被熏风。
端午帖子词 皇帝合六首 其三:舜舞来遐俗，尧仁浃九区。五兵消以德，何用赤灵符。
端午帖子词 皇后合五首 其一:画扇催迎暑，灵符喜辟邪。风光丽宫禁，时节重仙家。
端午帖子词 皇后合五首 其二:椒涂承茂渥，嫔壶范柔仪。更以亲蚕茧，纫为续命丝。
端午帖子词 温成皇后合四首 其一:密叶花成子，新巢燕引雏。君心多感旧，谁献辟兵符。
端午帖子词 温成皇后合四首 其二:旭日映帘生，流晖槿艳明。红颜易零落，何异此花荣。
端午帖子词 夫人合五首 其一:梅黄初过雨，麦实已登秋。避暑多佳赏，皇欢奉豫游。
端午帖子词 夫人合五首 其二:鸣蜩惊早夏，斗草及良辰。共荐菖华酒，君王寿万春。
端午帖子词 夫人合五首 其三:楚俗传筒黍，江人喜竞舡。深宫亦行乐，彩索续长年。
端午帖子 皇帝合六首 其一:天容清永昼，风色秀含熏。五日逢佳节，千龄奉圣君。
端午帖子 皇帝合六首 其二:彩索盘中结，杨梅糉里红。宫闱九重乐，风俗万方同。
端午帖子 皇帝合六首 其三:宝典标灵日，明离正午方。五行当火德，万寿续天长。
端午帖子 皇后合五首 其一:茧馆覆柔桑，新丝引更长。纫为五色缕，续寿献君王。
端午帖子 皇后合五首 其二:槐绿阴初合，榴繁艳欲然。翠筒传角黍，嘉节庆年年。
端午帖子 温成合四首 其一:香黍筒为糉，灵苗艾作人。芳音邈已远，节物自常新。
端午帖子 温成合四首 其二:珠箔凉飔入，金壶昼刻长。鸾台尘不动，销尽故时香。
端午帖子 夫人合五首 其一:冰壶凝皓彩，水殿漾轻涟。绣茧夸新巧，萦丝喜续年。
端午帖子 夫人合五首 其二:黄金仙杏粉，赤玉海榴房。共斗今朝胜，盈襜百草香。
芙蓉花二首  其一:溪边野芙蓉，花水相媚好。半看池莲尽，独伴霜菊槁。
芙蓉花二首  其二:红芳晓露浓，绿树秋风冷。共喜巧回春，不妨闲弄影。
偈:马祖纔升堂，雄峰便卷席。春风一陈来，满地花狼藉。
咏雨:亢阳今已久，嘉雨自云倾。一点不斜去，极多时下成。
春早:闻莺纔觉晓，闭户已知晴。一带窗间月，斜穿枕上生。
即事:乱世时偏促，阴天日易昏。无言搔白首，憔悴倚东门。
勉儿子:养尔逢多难，常忧学已迟。辟强为上相，何必待从师。
赠姬人:莫恨红裙破，休嫌白屋低。请看京与洛，谁在旧香闺。
饮散呈主人:梦觉笙歌散，空堂寂寞秋。更闻城角弄，烟雨不胜愁。
题壶山:井邑斜连北，蓬瀛直倚东。秋高岩溜白，日上海波红。
辇下寓题:对酒何曾醉，寻僧未觉闲。无人不惆怅，终日见南山。
寄题崔校书郊舍:一片寒塘水，寻常立鹭鸶。主人贫爱客，沽酒往吟诗。
秋思:碧嶂猿啼夜，新秋雨霁天。谁人爱明月，露坐洞庭船。
芳草:泽国多芳草，年年长自春。应从屈平后，更苦不归人。
辇下书事:北阙新王业，东城入羽书。秋风满林起，谁道有鲈鱼。
古懊恼歌六首  其一:五两转须臾，相望奈何许。寄语黄帽郎，船头慢摇橹。
古懊恼歌六首  其二:君子如白日，愿得垂末光。妾身如萤火，安能久照郎。
古懊恼歌六首  其三:郎去无见期，妾死那瞑目。郎归认妾坟，应有相思木。
古懊恼歌六首  其四:船在下江口，逆风不得上。结束作男儿，与郎牵百丈。
古懊恼歌六首  其五:朝亦出门嗁，暮亦出门嗁。蛛网挂风里，遥思无定时。
古懊恼歌六首  其六:懊恼复懊恼，懊恼无奈何。请郎且少住，听妾懊恼歌。
西山:西山青缥缈，深处有丹砂。说道神仙客，邀予戏紫霞。
送友归山效韦应物体:送君归山谷，觉我荷衣尘。殷勤郡城别，衰泪欲沾巾。
空斋:寒镫照疏竹，栖禽时复惊。默坐空斋夜，寂寞道心生。
梅:何年流水恨，昨夜小桥春。纵有相逢地，都无可寄人。
看雪:天远正难穷，楼高不堪倚。醉梦入江南，杨花数千里。
诗一首:老大倦追随，得坐且终日。所以见春去，亦不甚爱惜。
游隠屏:悚惧未成立，隠忧道学失。修身复补过，庶保余生责。
咏文笔山:西山翠欲滴，奇峰露嵂兀。倚天挺巨手，欲写风和月。
题张尚书画册四首 松间睡道士:高枕松间石，如侬未易知。世情祇益睡，不是学希夷。
题张尚书画册四首 牡丹:生意草亦佳，可但莲菊好。富贵本何心，莫以色见我。
题张尚书画册四首 雀:勘破鹏鸠事，人间百念消。茂先老自误，不记赋鹪鹩。
菊庵相道人求赠:抛汝庵中菊，寻他楦上麟。休将穷达事，来语菊边人。
平远窗中作:祠宇小窗西，松高柳尚低。垂垂青可爱，一带遶长堤。
夜立池边作:烦促耽凉夜，穹虚望碧霄。云行迎月入，波动带星摇。
宿崇国院:世涂足趋竞，野性惟闲散。卧闻风雨声，更觉江湖远。
再宿崇国院和前韵二首  其一:能诗老工部，好锻狂中散。相望千载间，未觉风流远。
再宿崇国院和前韵二首  其二:羣山尽龙蟠，十驾客驽散。嗜酒愧陶潜，过桥烦惠远。
题坡竹:劲节风霜日，平生忠义心。谁知身死后，寸墨市千金。
绝句  其一:五载客河关，尘沙满领间。扁舟下清阪，眼底是淮山。
绝句  其二:笑语三关去，扶持万里归。情知是同载，为底更沾衣。
江楼:江水去无边，江楼思渺然。西风挂帆席，一一是归船。
江:江边问舟子，潮落几时回。野店无灯火，还须明月来。
句  其一:空翠沾我襟，溟蒙认堂奥。兼乃张公超，五里方术妙。
久不得张汉州书:尽道三巴远，那无一纸书。衰迟自难记，不是故人疏。
纵笔五首  其一:惰游不能耕，心愧新舂白。啸傲茅三间，主人终胜客。
纵笔五首  其二:朝士腰下黄，山僧鼻端白。放翁俱笑汝，饱饭作闲客。
纵笔五首  其三:温温地炉红，皎皎纸窗白。忽闻啄木声，疑是敲门客。
纵笔五首  其四:雪晴蓼甲红，雨足韭头白。虽无万钱具，野饭可留客。
纵笔五首  其五:小儿勿大勤，使汝发早白。长为南亩民，殊胜东合客。
夜归:疏钟渡水来，素月依林上。烟火认茅庐，故倚船篷望。
四月十三夜四更起读书:七十未捐书，正恐死乃息。起挑窗下灯，度此风雨夕。
路傍曲三首  其一:冷饭杂沙砾，短褐蒙霜露。黄叶满山邮，行人跨驴去。
路傍曲三首  其二:大道南北出，车轮无停日。彼岂皆奇才，我独饥至夕。
路傍曲三首  其三:凄凉路傍曲，朱门人不知。秋街槐叶落，正是断肠时。
雨止行至门外戏作:檐雨收残滴，溪云弄晚晴。出门还浩叹，几屐了吾生。
南窗:身轻婚嫁毕，耳静市朝疏。褫带脱乌帻，一窗宽有余。
朝饥食齑麫甚美戏作二首  其一:一杯齑馎饦，老子腹膨脝。坐拥茅檐日，山茶未用烹。
朝饥食齑麫甚美戏作二首  其二:一杯齑馎饦，手自芼油葱。天上苏陀供，悬知未易同。
新秋以窗里人将老门前树欲秋为韵作小诗十首  其一:残暑无多日，幽居近小江。酒醒中夜起，松月入山窗。
新秋以窗里人将老门前树欲秋为韵作小诗十首  其二:陆子江海人，所愿守节死。潮生钓濑边，月落菱歌里。
新秋以窗里人将老门前树欲秋为韵作小诗十首  其三:小智每自私，大患缘有身。孰能忘彼己，吾将友斯人。
新秋以窗里人将老门前树欲秋为韵作小诗十首  其四:野艇千钱买，明当泛渺茫。但能容一榼，家具不须将。
新秋以窗里人将老门前树欲秋为韵作小诗十首  其五:立朝绍兴间，犹及见诸老。魂梦不可逢，丘坟闭秋草。
新秋以窗里人将老门前树欲秋为韵作小诗十首  其六:朝真方舍杖，步月始开门。零落山花后，经旬掩绿樽。
新秋以窗里人将老门前树欲秋为韵作小诗十首  其七:唐虞虽已远，至道岂无传。度日一编里，怀人千载前。
新秋以窗里人将老门前树欲秋为韵作小诗十首  其八:秋风昨夜来，声满梧桐树。故人渺天末，此夕谁与度。
新秋以窗里人将老门前树欲秋为韵作小诗十首  其九:少年虽婚宦，淡然本无欲。婆娑三亩园，自叹不啻足。
新秋以窗里人将老门前树欲秋为韵作小诗十首  其一○:无食妨何事，吾儿可散愁。焚香正巾褐，听汝读春秋。
清明连上巳:踏青原上饮，祓禊水边歌。佳节相连好，游人一倍多。
华州西溪:西溪殊近郭，少华更当轩。竹径通华表，松庭接绀园。
大小言  其一:弯弓射月落，挥剑决天开。何言四溟广，并合不成杯。
大小言  其二:托身螟两睫，卜都牛一毛。奔驰万里外，终不出秋毫。
吴江岸:晓色兼秋色，蝉声杂鸟声。壮怀消铄尽，回首尚心惊。
二月初七日寿溪十绝  其一:丑石榕堪坐，晴坡草可眠。若非古沂水，亦是小斜川。
二月初七日寿溪十绝  其二:士不论穷达，离乡即可哀。白头孙七十，岁岁埽松来。
二月初七日寿溪十绝  其三:仙不离人世，何须远觅仙。桃花最深处，更着小渔船。
二月初七日寿溪十绝  其四:广筑长城一，纷纷走避秦。长城遍天下，底处着逃人。
二月初七日寿溪十绝  其五:锁却藏舟屋，丁宁勿浪开。渔郎最饶舌，曾去引人来。
二月初七日寿溪十绝  其六:□受职于天，李冰周处然。何曾现灵怪，专一管丰年。
二月初七日寿溪十绝  其七:□□宽裁领，蓬头乱插花。相呼挈牲酒，再拜祷桑麻。
二月初七日寿溪十绝  其八:□□□夜里，折箭传黄旗。野老心无事，闻之忽皱眉。
二月初七日寿溪十绝  其九:□□眼中人，累累原上坟。昔作夸毗子，今为冥漠君。
二月初七日寿溪十绝  其一○:城郭有时变，市朝回首非。谁为辽鹤说，第一莫来归。
即事十绝  其一:战士不解甲，于今四十年。尖量太仓粟，烂铸水衡钱。
即事十绝  其二:□□传闻恶，邕宜守备孱。各宜更短制，未可靠巍冠。
即事十绝  其三:国蹙公卿耻，诸贤强自宽。向来沙市冢，太半徙公安。
即事十绝  其四:荆益俱危急，风涛共一舟。未知策应使，兵已至何州。
即事十绝  其五:移阃于重庆，支吾亦十霜。但闻绳魏尚，不见雪陈汤。
即事十绝  其六:初谓武陵远，移来不计春。近传湖户警，愁杀避秦人。
即事十绝  其七:老贼顺流下，周郎凭轼观。不干春水事，一蹙走曹瞒。
即事十绝  其八:玄琰俱年少，能摧百万师。如何桓幼子，轻议谢家儿。
即事十绝  其九:饮血吞奴羯，盛溲饷佛狸。勿论城大小，但问守城谁。
即事十绝  其一○:穹庐迫淝水，黄屋幸澶州。谢傅方争弈，莱公亦掷骰。
神君歌十首  其一:幽明虽异趣，追远岂殊哉。隠隠闻箫鼓，神君尚冢回。
神君歌十首  其二:草市鱼虾贱，园家芋栗肥。一城空巷出，万烛送神归。
神君歌十首  其三:樵苏出林看，士女拥途迎。要识神通趣，年年此际晴。
神君歌十首  其四:狙裹周公服，优蒙孙叔冠。无论騃儿女，神亦被渠瞒。
神君歌十首  其五:武当并灌口，闻说毁于兵。独有东南远，人神尚太平。
神君歌十首  其六:村乐殊音节，蛮讴欠雅驯。老儒无酌献，歌此送迎神。
神君歌十首  其七:往昔扬州市，神仙爱夜游。夜来灯与月，不忝小扬州。
神君歌十首  其八:泮涣舞雩乐，欢呼祀蜡忙。且记童子咏，莫管国人狂。
神君歌十首  其九:乱离无醉者，有则以为祥。惭愧生平世，人人在酔乡。
神君歌十首  其一○:冬冬街鼓动，寂寂市声稀。祭罢社人散，老巫怀肉归。
四月八日三绝  其一:征在生夫子，摩耶育释迦。人人衣逢掖，个个着袈裟。
四月八日三绝  其二:九龙吐香水，兹事已千秋。道是本无垢，年年浴未休。
四月八日三绝  其三:生曾辞宝位，死却要金棺。达士发冷笑，痴人被热瞒。
采荔子十绝  其一:策杖凌晨出，携筐薄暮归。未知故山荔，何似首阳薇。
采荔子十绝  其二:一鹤为前导，奚烦绛节哉。樵苏私借问，何处地仙来。
采荔子十绝  其三:开国何其忝，笺天未必俞。缴还三百户，换赐一千株。
采荔子十绝  其四:日日烦汤使，年年费火攻。暮龄知艾附，不及荔枝功。
采荔子十绝  其五:解使冰肠暖，能令玉色腴。谁能补丹诀，素女绛罗襦。
采荔子十绝  其六:童子偷无怪，先生老尚馋。采时留绝顶，猿鸟要分甘。
采荔子十绝  其七:帝享老臞仙，丹苞实醴泉。犹嫌无供帐，赐以锦漫天。
采荔子十绝  其八:包柚书云尔，分桃传有之。怜渠生处远，玉食偶然遗。
采荔子十绝  其九:怀橘悲何及，芸瓜老不任。摘来先庙祭，洒泪向松阴。
采荔子十绝  其一○:传得上林种，曾于艮岳栽。吾君无嗜好，不贡一株来。
摘玉堂红皱玉  其一:颗颗苞甘液，年年饫老饕。绝胜九千岁，三度窃蟠桃。
摘玉堂红皱玉  其二:珍贵均摩勒，甘滋过醴泉。谓天不吾享，岂不厚诬天。
丁巳启建二首  其一:一息营升斗，留翁寂寞滨。白头携暮子，来作祝尧人。
丁巳启建二首  其二:有意祝灵椿，无堪献野芹。玉杯真缪巧，金镜最忠勤。
南山感旧  其一:髫龀随二亲，旅泊承天寺。姆抱殿上嬉，忽覩瞿昙氏。
南山感旧  其二:自从出腹来，未尝识奇伟。顾瞻忽眩晃，冷汗如泼水。
南山感旧  其三:战掉病三日，汤熨乃能起。譬如秦武阳，震慑白帝子。
南山感旧  其四:弹指七十年，颜发遽如此。棒喝夹攻之，碓磨备尝矣。
南山感旧  其五:既具顶门眼，逐得少林髓。南山梵王宫，规模自唐始。
南山感旧  其六:轮奂绝巨丽，像设尤卓诡。瓣香大雄前，恍然忆稚齿。
南山感旧  其七:侬久离怖畏，佛亦生欢喜。却看丈六身，僬侥国人尔。
立春二首  其一:丝切登盘菜，花垂插鬓幡。老人总无分，回施与诸孙。
立春二首  其二:枯槁蒙膏润，谁非喜雨人。儿童翻懊恼，惜不看鞭春。
观傩二首  其一:烟熏野狐怪，雨熄毕方讹。惟有三彭黠，深藏不畏傩。
观傩二首  其二:祓除啸梁祟，惊走散花魔。切莫驱穷鬼，相从岁月多。
岁除二首  其一:儿童烧爆竹，妇女治椒花。独有龙钟叟，凄凉感岁华。
岁除二首  其二:冰衔常恁么，雪鬓转皤然。一事差堪喜，诗多似去年。
夏旱五首  其一:南荡浅堪戽，北沟干可田。龙船无顿处，欲起待明年。
夏旱五首  其二:井以瓶罂竭，溪堪揭厉行。蟹泉一摘子，辛苦上山迎。
夏旱五首  其三:尚食停珍膳，清斋祷竹宫。方当歌云汉，未可和熏风。
夏旱五首  其四:奴挈军持去，丁宁费耳提。汝宁缓花坞，吾欲救蔬畦。
夏旱五首  其五:士穷犹可忍，拾穗亦可歌。岁事还如此，畦间有穗么。
喜雨五首  其一:箫鼓修雩祭，风雷起古湫。虽无豢龙氏，尚有斩蛟侯。
喜雨五首  其二:点点沃枯焦，声声伴寂寥。五更初听雨，千载后闻韶。
喜雨五首  其三:巫祝呼神去，缁黄送水还。若非宿来雨，仙圣亦惭颜。
喜雨五首  其四:昕朝避黄屋，露祷动苍穹。野老安知帝，豚蹄赛社公。
喜雨五首  其五:在处陂池白，宁愁汲路遥。老犹堪抱瓮，穷未至操瓢。
久雨五首  其一:复置汉平准，稍修隋义仓。羣公犹禹稷，陛下况尧汤。
久雨五首  其二:昔忧腹不谷，今恐耳生禾。谁向卫公说，翻瓢莫太多。
久雨五首  其三:试倚高楼望，桑田化渺弥。安知为野老，农事上双眉。
久雨五首  其四:噫声初发窍，巨浸倏漫空。我欲镌箕毕，为天节雨风。
久雨五首  其五:久断过从客，尤妨刈获夫。羲和应烂醉，晨起失金乌。
喜晴一首:□□尚纷扰，烛龙深伏藏。金鸡不能忍，腾出照扶桑。
仓部弟生日五绝  其一:郎宿临初度，村翁喜欲颠。要知侬甲子，老弟已稀年。
仓部弟生日五绝  其二:爵并开乡邑，官皆视大蓬。年龄高畧似，须发黑难同。
仓部弟生日五绝  其三:我昔单栖久，君今半被空。天公将老寿，裨补两鳏翁。
仓部弟生日五绝  其四:菰甘因辍送，荔熟亦均分。食指真欺我，脾神不似君。
仓部弟生日五绝  其五:平生老兄弟，岁晚共婆娑。苏氏推同叔，程家说二哥。
仓部弟和前韵再得五首  其一:节腹羞浮食，徐行畏疾颠。仙须有癯相，贵亦出长年。
仓部弟和前韵再得五首  其二:莫放双眉皱，休嗟两鬓蓬。耆英图里看，若个弟兄同。
仓部弟和前韵再得五首  其三:荆花开渐少，瓜蔓摘几空。頼有长头子，相从秃鬓翁。
仓部弟和前韵再得五首  其四:秧马催予出，铜鱼羡子分。无莲照学士，有竹比封君。
仓部弟和前韵再得五首  其五:甫昔排阊阖，雄曾赋馺娑。而今行不得，切莫唤哥哥。
杂题十首  其一:鸡絮交欢远，琵琶寄恨深。早知胡地冷，永巷亦甘心。
杂题十首  其二:鴈足书良是，鸾胶事已非。如何子卿内，不待藁砧归。
杂题十首  其三:人事多翻覆，由来不可量。安知议郎女，远嫁左贤王。
杂题十首  其四:寄语涉川女，安知往问津。水神不妬汝，偏妬冶容人。
杂题十首  其五:短梦曾留枕，余情更献珰。宓妃空绝代，不得偶陈王。
杂题十首  其六:春暖披香殿，夜寒长信宫。帝方安祸水，妾敢怨秋风。
杂题十首  其七:姊弟皆殊色，专房擅主恩。何曾送归妾，但见啄皇孙。
杂题十首  其八:父魄下沉渊，儿声上彻天。向令逢孔氏，是亦女参骞。
杂题十首  其九:淑妃寒食语，千载尚堪哀。不念同光帝，□□□□□。
杂题十首  其一○:刘季开基主，周昌托子臣。不能活如意，何况戚夫人。
竹溪惠白鹇三绝  其一:白雪通身洁，丹砂傅顶红。赠余有深意，志义与闲通。
竹溪惠白鹇三绝  其二:鹦鹉鹪鹩赋，鹇宁愧二虫。吾衰边幅窘，姑置小池中。
竹溪惠白鹇三绝  其三:世有殊尤物，天悭赋咏才。恨渠生较晚，不及见邹枚。
种莲一首:姝丽如同产，朱铅各异施。吾方参素女，渠自比□□。
景定初元即事十首  其一:祲扫青山峡，功高赤壁矶。只宜奉头窜，莫待剖羓归。
景定初元即事十首  其二:粝食忧民瘠，茅庐念士寒。一生怜此老，错把两眉攒。
景定初元即事十首  其三:诸老云台上，人人画一筹。奈何令退士，长抱杞人忧。
景定初元即事十首  其四:昨朝捷旗至，明日警书驰。避殿犹如故，来庭定几时。
景定初元即事十首  其五:臣繇贺捷表，臣结中兴碑。亘古雄辞在，于今老学谁。
景定初元即事十首  其六:客骇蒙倛面，儿扶痀瘘身。有时临镜问，此老是何人。
景定初元即事十首  其七:溪水拍浮满，野花红白多。老夫被牵率，信步出鸡窠。
景定初元即事十首  其八:饮狂插红杏，醉倒藉苍苔。董子窥园出，庞公上冢回。
景定初元即事十首  其九:邕题碑板富，郊因诗句穷。濡毫乏精婢，随马有奚童。
景定初元即事十首  其一○:倦揽今书尺，时将晋帖看。殷生与宰相，一体问平安。
送延平张生归南溪:问讯南溪水，韩张泛几回。侍郎何处在，司业有孙来。
海棠七首  其一:蜀女羞施粉，轻装爱淡红。抹涂尚年少，膏沐为谁容。
海棠七首  其二:范公蜀西曲，陆老剑南诗。子美渠曾道，渊材辈岂知。
海棠七首  其三:莫惜千银烛，频添两玉瓶。不须擂羯鼓，花睡未曾醒。
海棠七首  其四:一种秾纤态，三郎未必知。浪将妃子比，妃子太浓肥。
海棠七首  其五:神女漂红者，颠姨发赤然。年年吹洗了，未必恕今年。
海棠七首  其六:恰见如丹粒，俄惊似紫绵。山翁无供帐，只就落花眠。
海棠七首  其七:地行臣耄矣，稽首告天公。藉草千场醉，留花十日红。
题画二首  其一:奋雄何勇猛，取履若儿童。眇是沙中帝，不如圯上翁。
题画二首  其二:绝顶风吹酒，中流浪骇舟。参军颠落帽，处士悔科头。
酬凈慈纲上人三首  其一:参寥灯一点，不审是谁传。晚识纲书记，元来在汝边。
酬凈慈纲上人三首  其二:和靖肘后诀，不曾埋土中。烦师试寻看，寻得报衰翁。
酬凈慈纲上人三首  其三:社友携诗访，怜予满面尘。么么今出局，不是社中人。
洛浦善先长老赠诗自方无本惠勤答诗二首  其一:安知先长老，不是昔勤公。尔有五七字，今无六一翁。
洛浦善先长老赠诗自方无本惠勤答诗二首  其二:入佛名无本，归儒字浪仙。韩公虽稍黠，不晓句参禅。
三月二日被命祈晴上天竺舟中得六绝句  其一:手写八诗寄，耳聋三日惊。何须论句法，年自让吾兄。
三月二日被命祈晴上天竺舟中得六绝句  其二:浪说无文字，楞伽面壁看。元来有怀挟，一世被麤瞒。
三月二日被命祈晴上天竺舟中得六绝句  其三:无尽谈空学，纵横胆似天。如何兜率说，不肯许他禅。
三月二日被命祈晴上天竺舟中得六绝句  其四:寥昔十年字，新今百八篇。男儿自传世，何必托彼传。
三月二日被命祈晴上天竺舟中得六绝句  其五:僧句多枯槁，舟公锦绣堆。如何涉吾地，咄咄逼人来。
三月二日被命祈晴上天竺舟中得六绝句  其六:勤本小家数，韩欧大秀才。二公需作料，勾入集中来。
□□长老住宁国光孝寺并题雪矶三绝  其一:去春蒙尹召，曾一泛湖光。和靖应相笑，君房有许忙。
□□长老住宁国光孝寺并题雪矶三绝  其二:占断一房居，矶边足钓徒。如何贪出世，亦典了西湖。
□□长老住宁国光孝寺并题雪矶三绝  其三:昔把钓竿垂，今拈拂子挥。矶边沤鸟问，师出几时归。
子真子常饷双鸳将以五言效颦三首以谢  其一:重重金殿里，锁向帝王家。纵得游灵沼，何如睡暖沙。
子真子常饷双鸳将以五言效颦三首以谢  其二:栖非梧不憇，渴以醴为浆。回首笑鸱辈，方争腐鼠忙。
子真子常饷双鸳将以五言效颦三首以谢  其三:顾影矜毛羽，晴川偶泳游。不知谁打鸭，惊去不回头。
送勋侄之官嵢峡五言五首  其一:津吏难绳束，滩船易覆翻。能除一方害，不忝二刘孙。
送勋侄之官嵢峡五言五首  其二:李下与瓜田，嫌疑谨未然。先贤监竹木，不食笋多年。
送勋侄之官嵢峡五言五首  其三:幞被囊书去，讥征市与关。姑全蔺卿璧，勿买郑商环。
送勋侄之官嵢峡五言五首  其四:机难下鸥鸟，察至见渊鱼。何日抽回去，商人愿出涂。
送勋侄之官嵢峡五言五首  其五:太守今元结，论交四十年。汝行勿前却，如在父兄边。
梅月为蚤虱所苦各赋二绝:劣知针粟大，出没似通灵。不但能膏吻，元来善隠形。
梅月为蚤虱所苦各赋二绝 蚤 其一:稍出床敷上，忽逃衣缝中。说文真有理，字汝曰跳虫。
梅月为蚤虱所苦各赋二绝 蚤 其二:汝图膏血饱，吾惜体肤伤。景略扪差快，宜师扑不妨。
梅月为蚤虱所苦各赋二绝 虱:觜利锋铓毒，形微胆智麤。延缘司谏领，游戏相君须。
寒食清明十首  其一:时节浇松近，人家擘纸归。但知题墓好，不笑乞墦非。
寒食清明十首  其二:原沉向九泉，推死已千年。有水皆争渡，无村不禁烟。
寒食清明十首  其三:老人七十八，佳节一百五。丁宁海棠花，更可数日不。
寒食清明十首  其四:唐朝知制诰，多付与诗人。岂有飞花句，虚为起草臣。
寒食清明十首  其五:当年传画烛，帝遣快行□。□□山斋卧，□目自结□。
寒食清明十首  其六:只靠诗娱老，安知病着身。不能系白日，且可买青春。
寒食清明十首  其八:向来称合老，归去作园翁。须发已华皓，紫薇药应红。
寒食清明十首  其九:村酒家家熟，溪船处处通。香山妄分别，学士与谁翁。
寒食清明十首  其一○:轻薄坠鞭子，清狂谒水生。如何唐老杜，也作丽人行。
春旱忽雨五绝  其一:秧愁晴暴死，花怕雨摧残。野老非常惧，天公不自安。
春旱忽雨五绝  其二:乐岁何尝饱，春阴忽又晴。一之其可再，四者每难并。
春旱忽雨五绝  其三:雨似黄流决，云如黑汁翻。未言丰九扈，已觉饱千村。
春旱忽雨五绝  其四:周匝荒原徧，延缘断港通。马鬃渠有力，龙骨尔何功。
春旱忽雨五绝  其五:鲑菜馌耕者，鸡豚赛社公。不闻车轧轧，但见鼓冬冬。
纪游十首  其一:倦后入蒲龛，欣时出草庵。偶圆灵照话，亦于善财参。
纪游十首  其二:扪萝伏虎岩，把钓斩蛟潭。偶有樵夫过，呼来与共谈。
纪游十首  其三:昔与二龙友，同寻九鲤祠。百身何可赎，一老偶然遗。
纪游十首  其四:二客如龙虎，同登蟹井颠。吾今成聱叟，渠久作飞仙。
次韵罗仲共山村题咏十首  其一:晏坐销长日，禅心薫妙香。已成三折臂，安用九回肠。
次韵罗仲共山村题咏十首  其二:花片风前落，江流雨后浑。少陵新得句，应似浣花村。
次韵罗仲共山村题咏十首  其三:丧乱何时定，江村愁杀人。日长空有睡，花在不成春。
次韵罗仲共山村题咏十首  其四:老去家无定，名高席未前。如君尚穷约，谁与问苍天。
次韵罗仲共山村题咏十首  其五:避地成真隐，依山结草庐。此身无籍在，随寓即成居。
次韵罗仲共山村题咏十首  其六:北阙书难上，南方贼未诛。诸公在廊庙，谁与问唐虞。
次韵罗仲共山村题咏十首  其七:欲问濯潭路，悬知隔数村。晓来茅屋梦，相对饱朝暄。
次韵罗仲共山村题咏十首  其八:有醉销千日，无诗学四愁。几因君得句，技痒不能休。
次韵罗仲共山村题咏十首  其九:塞北兵戈满，竹西歌吹空。何堪故乡梦，真在白头中。
次韵罗仲共山村题咏十首  其一○:两国兵难解，三春花自飞。愁因春鸟唤，心逐暮鸿归。
舟中晚色二绝  其一:望处天仍阔，云边雨未成。秋风莫吹散，留作打篷声。
舟中晚色二绝  其二:风急雨初过，天高日未曛。翠鬟堆晚岫，水墨画秋云。
客许惠木犀而花殊未开三绝  其一:秋雨不肯止，木犀殊未开。小斋寒索莫，谁剪一枝来。
客许惠木犀而花殊未开三绝  其二:黄菊无多子，孤芳正要渠。谁能把秋色，分付木芙蕖。
客许惠木犀而花殊未开三绝  其三:旧日江南路，霜裘晓树间。无香供晏坐，有梦到秋山。
竹颂:深根藏器时，寸寸抱奇节。遭时上风云，故可傲冰雪。
因六祖举太和山语而成颂贵此话大行:峨眉山中老，千颂自成集。持问太和山，鹘臭当风立。
以香烛团茶琉璃献花碗供布袋和尚颂  其一:一钵千家饭，孤身万里浮。知音若相问，不住涅盘州。
以香烛团茶琉璃献花碗供布袋和尚颂  其二:弥勒真弥勒，分身千百亿。若问下生时，不打这鼓笛。
玉泉长老不受承天衬因作颂:达摩从西来，不受梁武衬。却面少林墙，衣钵一万贯。
贵耳贱目谜:馿耳对轩轩，争酬价十千。眈眈两虎视，不值一文钱。
禅句二首  其一:牵馿饮江水，鼻吹波浪起。岸上蹄踏蹄，水中嘴对嘴。
题胜业寺:山鸟无凡音，山云无俗状。引得白头僧，时时倚藜杖。
咏月:玉兔步虚碧，冰轮碾太清。广寒宫有路，桂子落无声。
试院:斗暄成小疾，亦稍败吾勤。定是朱衣吏，乘时欲舞文。
东溪:阳安多胜概，刘子卜郊居。江流清牖户，山列围庭衢。
题楼观南楼:常恨闲行少，匆匆忽解鞍。秋风尹家宅，更得暂盘桓。
句  其三:章江来自西，贡水东其源。合流虎头下，共注鳖口村。
橘林居士题载溪馆壁:云冻月笼影，风生水涩寒。故人真似雪，何必到门阑。
南昌绣谷山幽谷亭:行尽车马尘，踏见水石环。谁为千家县，正在清华间。
滁州琅玡山茶仙亭:山僧独好事，为我结茅茨。茶仙榜亭中，颇宗樊川诗。
紫薇花  其一:堂前紫薇花，堂下红药砌。繁华天上春，偪仄人间世。
句  其一七:婆娑两佳木，生长在岩石。移植君子堂，初因醉翁识。
句  其一八:查侯得灵药，言自八公来。当时云中犬，千岁伏陈荄。
和陈子思游灵泉山:婆娑盘石大，狼籍野云多。借问山中客，桃源路几何。
和十一舅题金虾蟆:石窟昔藏金，蟾光射百寻。今朝在何处，山景正阴阴。
和希之:幽禅吾不学，静处岂无心。日转眠双树，风和散两襟。
月没:月没云生障，风和雪压沙。居家尝似客，行路却如家。
偈二首  其二:吾本来兹土，传法救迷情。一华开五叶，结果自然成。
偈五首  其四:一境谁相到，翛然绝点尘。天花莫狼藉，吾匪解空人。
偈:美玉藏顽石，莲花出淤泥。须知烦恼处，悟得即菩提。
偈:冷似秋潭月，无心合太虚。山高流水急，何处驻游鱼。
偈三首  其一:月里走金乌，谁云一物无。赵州东壁上，挂个大胡芦。
洪岩山六题 石门:岩穴神仙宅，山门向岭开。时横云作钥，怕有俗人来。
洪岩山六题 石金刚:天地应怜我，遗留巨力神。定须凭国手，神妙与传真。
洪岩山六题 仙人台:任峻我须上，更高人亦行。神仙虽已往，咫尺是蓬瀛。
洪岩山六题 石猴:猿猴尝学禅，立德固坚久。能乘狮子游，不为狮子后。
洪岩山六题 山风:山露湿吾履，山风吹我衣。白云褰举处，依约认崖扉。
洪岩山六题 石山鸡:山鸡化为石，锦翼已成藏。俗类休争食，吾心不为粱。
行役述怀二首  其二:明月一尊酒，清风万卷书。南山山下地，终欲卜休居。
松风:白云满岩阿，松声乱飞瀑。中有餐霞人，悠然绝尘俗。
米拜石:危疑欲堕石，苍然曰米拜。吁嗟千古情，石在米亦在。
客舍:只影寄空馆，萧然饥鹤姿。秋风北窻来，问我归何时。
题房城驿:万山飞不出，有屈向谁伸。寄语弦歌宰，留心且为民。
竹园书屋:四壁无图画，推窻尽简书。真吾何所寄，深处乐如如。
偈二首  其一:出门见山水，入见见佛殿。灵光触处通，诸人何不荐。
偈二首  其二:阎浮有大宝，见少得还稀。若人将献我，成佛一饷时。
诗一首:十家来负郭，四邑入提封。双水碧一色，群山青万重。
代柬仲彝索酒:月色皎如许，其如无酒何。从君觅一斗，午夜泛金波。
偈:一坏一不坏，笑杀观自在。师子蓦齩人，狂狗尽逐块。
游潜峰二首  其二:久留舒子国，惯作北门游。山远三峰出，溪长二水流。
白鹭洲:金陵与庐陵，俱出白鹭洲。相望万里江，中同二水流。
双庙:开元天宝间，衮衮见诸公。不闻张与许，名在台省中。
诗一首:人言春事已，我言未遽央。试向后湖去，菰叶如许长。
上郡守:尚书八座贵，大使十州雄。仁民兼爱物，时雨及春风。
诗一首:云洞看云坐，月岩和月留。元来是野老，强唤作知州。
鄥子值风雨:重湖浪正起，支川舟不行。急雨夜卧听，颠风昼眠惊。
清逸楼:冯高览章贡，登楼见吴楚。帆远行尽山，江长流入雾。
庐陵中秋对月:岭近山相属，江通水不流。无云方万里，有月正中秋。
舒州  其一:昔为郡下客，曾借水边居。秋水月为昼，春风花作庐。
舒州  其二:林依玉照远，云为石盆留。春色年年好，溪山事事幽。
同诸友山行分袂言别五首  其一:共蜡登山屐，俄寻下水船。到家人怪问，满袖挟风烟。
同诸友山行分袂言别五首  其二:大面窈深处，神仙碧玉壶。孙郎妙心眼，催作后山图。
同诸友山行分袂言别五首  其三:神都旬浃住，大面欠穷探。未尽山中趣，重来赋蔚蓝。
同诸友山行分袂言别五首  其四:罗家隔香积，天国近花坪。何日同搜览，题诗索载赓。
同诸友山行分袂言别五首  其五:名山遍宇宙，历历纪舆图。安得身云水，孤筇自给扶。
枫桥寺小憩  其一:云已安排雪，天仍惨淡风。缆船投古剎，拨火共谈空。
枫桥寺小憩  其二:寂历少林壁，酸寒饭颗山。相逢如有旧，示我亦无还。
枫桥寺小憩  其三:往事惊心折，三年捻指间。西州门外泪，华屋遽青山。
枫桥寺小憩  其四:唐人旧吟处，古殿昼多阴。欲去有余恋，片云飞碧岑。
锁宿余半月得闲读书喜而有赋  其一:日月疾跳丸，简篇浩烟海。弓旌误诱去，叹息可中悔。
锁宿余半月得闲读书喜而有赋  其二:马瘏仆亦倦，得休苦无多。剥啄复剥啄，奈此分阴何。
锁宿余半月得闲读书喜而有赋  其三:熏风锁重棘，幞被去何勇。私我几日闲，此意千金重。
锁宿余半月得闲读书喜而有赋  其四:晴檐荫虚白，夜灯耿閴寥。自怜声吾伊，亦复如闻韶。
锁宿余半月得闲读书喜而有赋  其五:王事有期程，称意不可再。寄言山中友，勿误青衫爱。
龙虎山:云气蓬莱近，山阴草树香。御风不知远，仙骨已清凉。
晚宿灵岩:风雨旃檀阁，烟霞钟鼓声。定僧今不作，空谷尚传灯。
毛竹山:天地有此山，植此毛竹久。我本山中人，清风振千古。
景福院:娟娟竹影薄，决决溪流浅。风生秋意回，野塘天容远。
游谭田寺:我爱谭田寺，短桥横碧波。数椽松竹里，静处不须多。
烟波亭:汉水连天阔，江云护晓寒。青青山数点，最好倚栏看。
永乐寺:江云如镜平，月当秋夜白。欸乃一声歌，舟中南北客。
大观堂:披襟渺无际，一笑碧云头。千里当眉睫，何须更上楼。
晚对亭:落日下青嶂，归云独未安。倚杖无言久，夕阴生翠寒。
缔盟:珠帘半床月，青竹满林风。何事今宵景，无人解与同。
永别:春尽花随尽，其如自是花。从来说花意，不过此容华。
归次海康登平仙亭次莱公韵:碧海瞰危亭，波光混大清。旷怀知乐此，夷险本来平。
宿道傍僧舍次蒋颖叔壁间韵:竟日碧山中，清宵憇宝宫。客愁无那处，一叶已秋风。
次韵成季尚书宁川即事五首 山寺寓居:宣室思前席，承明虚直庐。不肯入州府，分其终隐欤。
次韵成季尚书宁川即事五首 对客隐几:世路机兼穽，人情楯与矛。客能知许事，兀兀一时休。
次韵成季尚书宁川即事五首 晚晴读书:成功收拾芥，旧读余断编。时思贤圣对，久要故依然。
次韵成季尚书宁川即事五首 窗下独酌:独饮自成趣，世情何用论。生平龙坂客，谁过雀罗门。
次韵成季尚书宁川即事五首 东斋夜坐:当官肯虞谤，遇事羞摸棱。闲来爱清夜，默坐对青灯。
德升尚书再用前韵见示五绝 山寺寓居:尘埃暗宫锦，耒耜安田庐。陈力知不能，不止独何欤。
德升尚书再用前韵见示五绝 对客隐几:边书犹插羽，世用在持矛。空言客何务，问事其少休。
德升尚书再用前韵见示五绝 窗下独酌:忘忧有妙理，细与曲生论。相携醉乡去，醒见月当门。
德升尚书再用前韵见示五绝 东斋夜坐:一时盛意气，四海竦风棱。我怀非此念，兀坐对青灯。
送孙太冲守怀安:云顶峰崛奇，金渊水清写。勉从山水游，切勿轻民社。
偈十六首  其一○:天晴开水路，无事设曹司。病多谙药性，小慈妨大慈。
颂古六首  其四:夜半墨漆黑，捉得一个贼。点火照来看，元是王大伯。
颂古六首  其六:船子下扬州，浮萍逐水流。一声河满子，千古动悲愁。
颂古七十六首  其五:举手攀南斗，翻身倚北辰。出头天外看，谁是我般人。
颂古七十六首  其七:入林不动草，入水不动波。镬汤无冷处，合眼跳黄河。
颂古七十六首  其一二:胡乱三十年，不曾少盐酱。江西马大师，南岳让和尚。
颂古七十六首  其一八:一道如弦直，心亲手更亲。箭穿红日影，方是射鵰人。
颂古七十六首  其二○:大海波涛阔，小人方寸深。海枯终见底，人死不知心。
颂古七十六首  其二一:四海狼烟静，中原信息通。罢拈三尺剑，休弄一张弓。
颂古七十六首  其三三:宣德门前过，回头便招祸。若要无事时，且归堂里坐。
颂古七十六首  其五三:掌中擎日月，舌上覆金钱。壁立争千仞，毫光彻梵天。
颂古七十六首  其五五:不踏门前路，春归又一年。落花红满地，芳草碧连天。
颂古七十六首  其五九:不用唐言译，休将梵语传。摩酰首罗眼，对面隔西天。
颂古七十六首  其六八:拈起竹篦子，□□便到家。秘魔若不会，随后却擎叉。
颂古七十六首  其七二:猛虎当路坐，游鱼脚下过。不学子湖老，便打刘铁磨。
腊梅二首  其一:天寒好风日，清香透窗纱。谁知蜜脾底，有此返魂花。
腊梅二首  其二:篱菊抱香死，化入岁寒枝。依然色尚黄，雪中开更奇。
汀州道上:宇内何牢落，客行双鬓华。千山万山底，老眼付梅花。
题周仁甫古香堂二首  其一:一登君子堂，满目是秋光。桂是月中桂，花非今日香。
题周仁甫古香堂二首  其二:秋风动窗户，兼闻书传香。种花兼种德，当有折桂郎。
寄兴  其一:长愿如人意，一生无别离。妾当年少日，花似半开时。
寄兴  其二:黄金无足色，白璧有微瑕。求人不求备，妾愿老君家。
豫章东湖:亭亭绿荷叶，密密罩清波。为见湖光少，却嫌荷叶多。
怀家三首  其一:白发出门来，三见梅花谢。客路有岁年，归心无昼夜。
怀家三首  其二:强言不思家，对人作意气。惟有布被头，见我思家泪。
怀家三首  其三:三年寄百书，几书到我屋。昨夜梦中归，及见老妻哭。
瓜:冰泉浸绿玉，霜刃破黄金。凉冷消晚暑，清甘洗渴心。
寄题不碍云轩二首  其一:杰阁临无地，僊家小洞天。循檐自来往，非雾亦非烟。
寄题不碍云轩二首  其二:驾鹤归三岛，骑麟入九霄。祗应明月夜，来此坐吹箫。
绝句:积雨添泉脉，寒来送两山。南风北窗下，午梦听潺湲。
双林壁间有人写董仲达希字韵诗和者纷纷因用韵:寺古苍松老，僧高俗客希。我来游竟日，不用笋舆归。
曾景山犹子觅诗:勿谓参也鲁，孔门最少年。能于一唯间，顿悟冠三千。
颂古五十三首  其一一:即心便是佛，姮娥不画眉。纔将脂粉污，妍好却成媸。
颂古五十三首  其一三:堕脱知何处，凭君子细看。潮来无别浦，木落见他山。
颂古五十三首  其二二:不作青黄见，其如稻穗何。鹅王能择乳，鹞子过新罗。
颂古五十三首  其四七:因我得礼你，事从叮嘱起。谁知白苹风，不在秋江里。
颂古五十三首  其四八:读书人报来，岂在之乎者。孔子与周公，皆不及门也。
颂古五十三首  其四九:天地广无边，何云藏北斗。跛脚老云门，未明三八九。
颂马祖因僧问离四句绝百非:唤起窗全曙，催归日未西。无心花里鸟，更与尽情啼。
句  其二:向来红与紫，随流去如云。虽有故枝在，花落何纷纷。
至荆公墓  其一:一丈荒坟上，悠悠落日斜。子孙来祭后，守墓扫松花。
至荆公墓  其二:野老从余话，文公在半山。蹇馿追不及，落日寺深关。
至荆公墓  其三:年少坐谈玄，钟山直北边。春风吹梦过，泪浥旧貂蝉。
至荆公墓  其四:守法曾丞相，能文陆左丞。风流如未泯，应作寺中僧。
江南曲四首  其一:露下五愿秋，雨打三杨愁。齐梁才子多，埋在青山头。
江南曲四首  其二:郎与新欢浓，侬与旧欢熟。懊恼对行人，当为歌艳曲。
江南曲四首  其三:孤馆闻啼鶑，日暮脂粉薄。芳醪似泥贱，那得不行乐。
江南曲四首  其四:雨认巫山气，江通淫预情。相逢未多时，秋花开古城。
玉晨观二首  其一:野笋冲泉出，山花避石开。余方有公事，不为等闲来。
玉晨观二首  其二:羽扇临玄寺，霓衣上醮坛。九枝松叶冷，千叶杏花残。
即事二首  其一:乐使金花鼓，蛮衣紫锦鞍。蕃官船过界，驿吏报平安。
即事二首  其二:龙护朝元阁，鹤栖封禅台。中原垂白叟，只望羽书来。
寄华阳道侣:羽扇临玄圃，霓裳上醮坛。九枝松叶冷，千叶杏花残。
小斋四花 梅:艾纳护春香，横枝偃霜月。绝怜玉妃面，化作铁汉骨。
小斋四花 水仙:翠翘玉搔头，湘妃赴蓬岛。如何谱骚人，不收此香草。
小斋四花 菊:晶晶雪前黄，矫矫霜下杰。秋香宁可衰，相与全晚节。
小斋四花 蜡梅:别作一家春，故畹已禾黍。黄香从何来，谁为东风主。
题扇  其一:溪山隔岸好，风雨过桥危。何似高楼上，停云且赋诗。
题扇  其二:茂树坐终日，水流心不竞。谁识山中居，万动归一静。
题扇  其三:泉急喧溪碓，山深怯瘦馿。翟汤如肯隠，来此卜幽居。
题扇  其四:红紫委尘土，绿窗清昼长。安知两三竹，风已作秋凉。
题扇  其五:欹枕闻春雨，闭门见绿阴。可人歌扇底，犹有惜春心。
题赵希贤所藏墨竹  其一:一竿千百叶，凤尾翠交加。曾向僊坛种，和风扫落花。
题赵希贤所藏墨竹  其二:新梢雾如沐，断节霜不枯。西窗夕阳下，此君何可无。
题赵希贤所藏墨竹  其三:谢家庭下玉，化此青琅玕。风标敻不俗，谁谓骨相寒。
题赵希贤所藏墨竹  其四:直节豸献角，低枝鸾振羽。古色镇苍然，非烟亦非雨。
题画竹  其一:谁谓籊籊竿，乃不如劲草。北风动地来，直节未易倒。
题画竹  其二:凈洗碧娟娟，颜色如少年。窗前风收雨，阶下笋行鞭。
题画竹  其三:直节老欲枯，初篁瘦而劲。祖孙知几传，不改君子性。
题画竹  其四:新笋箨半含，节下粉犹绿。指日南风来，吹作阶庭玉。
五更  其一:仆云月未落，或谓夜过半。晓眠我正浓，漫漫何时旦。
五更  其二:一鸡一鸡鸣，梦觉天未晓。谁较夜短长，我睡不可少。
五更  其三:山寺钟未鸣，城楼角已奏。角声正可听，欹枕续残漏。
五更  其四:月转参旗横，梅花梦方熟。罗浮山忽来，毋乃地脉缩。
五更  其五:杭城打六更，市楼已攒点。流年莫催人，老色将冉冉。
五更  其六:丑夜方向寅，被衾冷如铁。江南贫者多，奈此霜加雪。
五更  其七:愁多怯长夜，况乃众病归。何待六十年，老矣当知非。
五更  其八:雁鸣鹤亦鸣，不待鸡戒旦。平生善利心，一鸣思过半。
五更  其九:宰相当此时，已入待漏院。我辈独何人，拥被犹困倦。
五更  其一○:炉藏火尚红，雪映窗已白。梦游无色界，不知身是客。
枕上  其一:鸡鸣夜过半，霜气入孤衾。岁时将脱屣，邻家方捣砧。
枕上  其二:出门鸡一鸣，仆马蹋晓冻。岂知牧牛儿，正作维鱼梦。
枕上  其三:一官振饥荒，一官覆水旱。州里多应酬，田家少愁叹。
续演雅十诗  其一:海青羽中虎，燕燕能制之。小隙沈大舟，关尹不吾欺。
续演雅十诗  其二:草食押不芦，虽死元不死。未见涤肠人，先闻弃箦子。
续演雅十诗  其三:谁令珠玉唾，出彼藜藿肠。仁人不为宝，良贾宜深藏。
续演雅十诗  其四:婴啼闻木枝，羝乳见茅茹。何如百年身，反尔无根据。
续演雅十诗  其五:西狩获白麟，至死意不吐。代北有角端，能通诸国语。
续演雅十诗  其六:纔脱海鹤啄，已登方物舆。仰面勿啾啾，我长非侨如。
续演雅十诗  其七:羯尾大如斛，坚车载不起。此以不掉灭，彼以不掉死。
续演雅十诗  其九:滦人薪巨松，童山八百里。世无奚超勇，惆怅渡易水。
续演雅十诗  其一○:两驼侍雪立，终日饥不起。一觉沙日黄，肉屏那足拟。
子夜吴歌:玄髪照秋水，茱萸香未歇。风吹夜合花，露湿衣上月。
友人自杭回建寄别三首  其一:同来不同去，离别暗销魂。闽浙若同水，遍舟送到门。
友人自杭回建寄别三首  其二:潮信到岩濑，水色过衢城。寄潮不寄水，潮去有回程。
友人自杭回建寄别三首  其三:水到衢城尽，梅花上岭生。不如寄明月，步步送君行。
秋夜词:愁生山外山，恨杀树边树。隔断秋月明，不使共一处。
西岩 天坛:风吹软桂枝，下扫西南氛。坛中仙人影，冉冉化为云。
西岩 天扉:朝从双扉出，莫从双扉还。狂风吹山花，落我衣袖间。
西岩 雪壁:麻姑东南别，衣袂湿空翠。雪中米黄花，愿饷西南使。
新秋:团扇初辞暑，虚檐恰受风。帘花孤月冷，秋在不声中。
禽言 日中乌:日中有痴乌，食日疗饥腹。不省日无光，此身难驻足。
禽言 枭:人谁独无母，汝母良可悲。汝饱讵几乎，亦有生子时。
禽言 夜鹤:月黑众慝起，夜鹤乘时呼。悬知不足畏，奈此渊中□。
秋怀  其一:钱塘八月潮，胜绝闻古今。吴儿识潮耳，不识潮中心。
秋怀  其二:空庭下梧叶，欲静闻疏雨。幽怀耿无寐，邻客终夜语。
杂咏  其一:帝历千年统，神州百代居。但看今日事，莫信古人书。
杂咏  其二:胡羯宁知分，中原欲并驱。设兵生建武，堪与赤眉俱。
观猎:诡御羞禽获，随车忍兽呼。为驱须桀纣，竞逐欠陈吾。
谢松野叔惠菊:囷粟分公瑾，千金寿仲连。山人不须此，再拜菊花前。
溪上:往岁贪奇览，今年遂考盘。门前溪一髪，我作五湖看。
冬夜独坐:庭幽蛰谈口，烛尽辍书卷。墙外醉客喧，堪憎更堪羡。
次韵槐侄送花:尘欺双鬓少，春寄一枝多。为报花神道，晴天载酒过。
七绝句  其一:吟昔从军瘦，生涯出仕空。山中破茅屋，日日是秋风。
七绝句  其二:天岂私贫我，看书每自疑。寸心即知己，不用世人知。
七绝句  其三:贾生空痛哭，汉吏孰分忧。谩倚天为命，天命不自由。
七绝句  其四:群盗田夫耳，兵疲万骨枯。千年干羽事，只道圣人迂。
七绝句  其五:水旱关何事，兵凶孰汝怜。但寻师辟谷，莫误客求田。
七绝句  其六:橐重馿鸣苦，村空鬼哭悲。黄华存大体，不肯问狐狸。
七绝句  其七:本是山林物，中间一念差。稻粱今懒种，况乃种桃花。
送归使绝句  其一:目断归帆急，无身可得追。亲庭如有问，依说鬓成丝。
送归使绝句  其二:东老真仙者，神游八极周。此行沧海上，定得拜苍虬。
送归使绝句  其三:百年诗礼训，惟彝仲容贤。慎勿如痴叔，膏明适自煎。
送归使绝句  其四:梁楚连天阔，江湖接海浮。故人相忆夜，风雨定何州。
送归使绝句  其五:鱼鳖甘贻祸，鸡豚饱自焚。莫云鸥鹭宿，馋口不饶君。
送归使绝句  其六:手植东皋松，勿遣樵牧经。他时化鹤归，要斵千年苓。
送归使绝句  其七:人问我何之，我以此诗对。云飞百川流，只在天地内。
染丝上春机  其一:染丝上春机，春浓丝色浅。妾心随梭飞，郎心如轴转。
染丝上春机  其二:染丝上春机，锦成贵无价。不忍裁成衣，怕剪鸳鸯破。
长门怨  其一:妾身如莲根，沉埋淤泥底。虽有白玉姿，无人为拈洗。
长门怨  其二:妾身如乱丝，卷藏箱箧底。愿上鸳鸯机，无人为分理。
秋风辞  其一:飒飒秋风来，一叶两叶坠。燕子动归心，薄情知也未。
秋风辞  其二:飒飒秋风来，衣衾愁未整。莫作闺中寒，且作天涯冷。
对镜词:烟护杏腮寒，日衬桃腮暖。惟有镜中花，东风都不管。
池鱼:深浅生涯足，浮沉世念轻。莫贪钩上饵，去作鼎中羹。
题远景山水四首  其一:老树风烟醉，危桥野水寒。玉流飞作线，牵补断云残。
题远景山水四首  其二:剎景重遮壑，钟声出莫楼。欲寻归寺路，滩畔问渔舟。
题远景山水四首  其三:缭白认飞流，千峰暗不收。何人拄寒瘦，担雨到溪头。
题远景山水四首  其四:山远天高下，云深树有无。出关曾万里，惯识晓行图。
杜少陵像:许国丹心苦，唐天春日低。蹇馿应借得，吟过瀼溪西。
贾浪仙像:捻须耸瘦肩，蹇步兀如颠。大尹不冲撞，清狂直上天。
湛泉送客二绝句  其一:吾生如寄耳，岭址又三年。政自归心碎，那堪送客船。
湛泉送客二绝句  其二:中年怀易恶，更听断肠声。多谢两榕树，逢人管送迎。
感兴  其一:吹竽媚所好，乞墦厌其余。迩来效尤者，往往拾芥如。
感兴  其二:浮名岂不荣，遗道亦安忍。君看赵孟徒，千古同一尽。
杂兴  其一:荒凉横浦郡，颇称冷官居。为甚更清睡，冬来不读书。
杂兴  其二:梅花亦何奇，偏便幽人爱。清寒风雪夜，一枝静相对。
杂兴  其三:竹枝双翡翠，缩颈照寒水。蓦见渡溪人，一声忽飞起。
杂兴  其四:庭兰尚牢落，庭草已勾萌。草与兰何似，东风亦世情。
杂兴  其五:岂不谋数椽，吾力苦未足。破屋傥支撑，尚堪灯火读。
杂兴  其六:学诗不能神，得句常草草。傥可寄吾怀，岂必人称好。
偈颂一百四十二首  其一八:若唤作拄杖子，埋没己灵。不唤作拄杖子，辜负先圣。
偈颂一百四十二首  其一九:元正新改旦，举则旧公案。料掉没交涉，闰年春色晚。
偈颂一百四十二首  其三六:五日不升堂，三八不入室。供是众人办，饭是借米吃。
偈颂一百四十二首  其七八:飞雪亭前水，妙高声顶云。云有出山势，水无投涧声。
偈颂一百四十二首  其八○:用毗卢正印，揭仲尼日月。一字不着画，八字无两丿。
偈颂一百四十二首  其一三四:一年复一年，一冬复一冬。海水知天寒，枯桑知天风。
偈颂十八首  其一七:溪上烟波远，壶中日月长。谁知冷灰里，九转透瓶香。
长安道:朱门暎绿杨，双阙抵通庄。玉佩声逾远，红尘犹自香。
跌伤伏枕有劝醲酒者蹔忘所苦因有一绝:一杯宜病士，四体委胡床。蹔得遗形处，陶然在醉乡。
知非:名敎自可乐，搢绅贵行道。何必学狂歌，深山对丰草。
诫言:言之或未行，前哲所不取。方寸虽浩然，因之三缄口。
醉后:美禄与贤人，相逢自可亲。愿将花柳月，尽赏醉乡春。
和邵端公醉后寄于谏议之作:莫羡檐前柳，春风独早归。阳和次第发，桃李更芳菲。
李韶州著书常论释氏之理贵州有能公遗迹诗以问之:常日区中暇，时闻象外言。曹溪有宗旨，一为勘心源。
马上赠虚公:马足早尘深，飘缨又满襟。吾师有甘露，为洗此时心。
岭上逢久别者又别:十年曾一别，征路此相逢。马首向何处，夕阳千万峯。
詹事府宿斋绝句:清斋四体泰，白昼一室空。摧颓有古树，骚屑多悲风。
夏至日作:璇枢无停连，四序相错行。寄言赫曦景，今日一阴生。
敷水驿:空见水名敷，秦楼昔事无。临风驻征骑，聊复捋髭须。
晓:晓风摇五两，残月映石壁。稍稍曙光开，片帆在空碧。
昼:孤舟漾暧景，独鹤下秋空。安流日正昼，净绿天无风。
晚:古树夕阳尽，空江暮霭收。寂寞扣船坐，独生千里愁。
夜:猨声到枕上，愁梦纷难理。寂寞深夜寒，青霜落秋水。
成南阳墓:枯荄没古基，驳藓蔽丰碑。向晚微风起，如闻坐啸时。
春日雪酬潘孟阳回文:酒杯春醉好，飞雪晚庭闲。久忆同前赏，中林对远山。
杂言和常州李员外副使春日戏题十首 一:随风柳絮轻，暎日杏花明。无奈花深处，流莺三数声。
玉台体十二首 三:隐映罗衫薄，轻盈玉腕圆。相逢不肯语，微笑画屏前。
玉台体十二首 四:知向辽东去，由来几许愁。破颜君莫怪，娇小不禁羞。
玉台体十二首 五:楼上吹箫罢，闺中刺绣阑。佳期不可见，尽日泪潺潺。
玉台体十二首 六:泪尽珊瑚枕，魂销玳瑁床。罗衣不忍着，羞见绣鸳鸯。
玉台体十二首 七:君去期花时，花时君不至。檐前双燕飞，落妾相思泪。
玉台体十二首 八:空闺灭烛后，罗幌独眠时。泪尽肠欲断，心知人不知。
玉台体十二首 九:秋风一夜至，吹尽后庭花。莫作经时别，西邻是宋家。
玉台体十二首 十:独自披衣坐，更深月露寒。隔帘肠欲断，争敢下阶看。
玉台体十二首 十一:昨夜裙带解，今朝蟢子飞。铅华不可弃，莫是藁砧归。
玉台体十二首 十二:万里行人至，深闺夜未眠。双眉灯下埽，不待镜台前。
相思树:家寄江东远，身对江西春。空见相思树，不见相思人。
酬九日:重九共游娱，秋光景气殊。他时头似雪，还对插茱萸。
中书送勅赐斋馔戏酬:常日每齐眉，今朝共解颐。遥知大官膳，应与众雏嬉。
勅赐长寿酒因口号以赠:恩沾长寿酒，归遗同心人。满酌共君醉，一杯千万春。
次滕老庄:征途无旅馆，当昼喜逢君。羸病仍留客，朝朝扫白云。
和潘孟阳春日雪回文绝句:迟迟日气暖，漫漫雪天春。知君欲醉饮，思见此交亲。
春日雪以回文绝句呈张荐权德舆:春梅杂落雪，发树几花开。真须尽兴饮，仁里愿同来。
城隍庙赛雨二首 一:零雨慰斯人，斋心荐绿苹。山风箫鼓响，如祭敬亭神。
城隍庙赛雨二首 二:积润通千里，推诚奠一巵。回飙经画壁，忽似偃云旗。
初移琪树:爱此丘中物，烟霜尽日看。无穷碧云意，更助绿窗寒。
衔鱼翠鸟:有意莲叶间，瞥然下高树。擘破得全鱼，一点翠光去。
和郑相公寻宣上人不遇:方寻莲境去，又值竹房空。几韵飘寒玉，余清不在风。
题范阳金台驿:六国唯求客，千金遂筑台。若令逢圣代，憔悴郭生回。
寄薛侍御:世上无穷事，生涯莫废诗。何曾好风月，不是忆君时。
句:三刀梦益州，一箭取辽城。伊陟无闻祖，韦贤不到孙。
圣明乐:海浪恬月徼，边尘静异山。从今万里外，不复锁萧关。
春闺思:戴胜飞晴野，凌澌下浊河。春风楼上望，谁见泪痕多。
宫中乐五首 一:楚塞金陵靖，巴山玉垒空。万方无一事，端拱大明宫。
宫中乐五首 二:雪霁长杨苑，冰开太液池。宫中行乐日，天下盛明时。
宫中乐五首 三:柳色烟相似，梨花雪不如。春风真有意，一一丽皇居。
宫中乐五首 四:月上宫花静，烟含苑树深。银台门已闭，仙漏夜沉沉。
宫中乐五首 五:九重青琐闼，百尺碧云楼。明月秋风起，珠帘上玉钩。
春游曲三首 一:晓游临碧殿，日上望春亭。芳树罗仙仗，晴山展翠屏。
春游曲三首 二:一夜好风吹，新花一万枝。风前调玉管，花下簇金羁。
春游曲三首 三:阊阖春风起，蓬莱雪水消。相将折杨柳，争取最长条。
远别离二首 一:杨柳黄金穗，梧桐碧玉枝。春来消息断，早晚是归期。
远别离二首 二:玳织鸳鸯履，金装翡翠篸。畏人相问着，不拟到城南。
闺人赠远二首 一:君行登陇上，妾梦在闺中。玉筯千行落，银床一半空。
闺人赠远二首 二:绮席春眠觉，纱窗晓望迷。朦胧残梦里，犹自在辽西。
从军词五首 一:荒鸡隔水啼，汗马逐风嘶。终日随征斾，何时罢鼓鼙。
从军词五首 二:孤心眠夜雪，满眼是秋沙。万里犹防塞，三年不见家。
从军词五首 三:却望冰河阔，前登雪岭高。征人几多在，又拟战临洮。
从军词五首 四:胡风千里惊，汉月五更明。纵有还家梦，犹闻出塞声。
从军词五首 五:暮雪连青海，阴霞覆白山。可怜班定远，生入玉门关。
思君恩:小苑莺歌歇，长门蝶舞多。眼看春又去，翠辇不经过。
王昭君:锦车天外去，毳幕雪中开。魏阙苍龙远，萧关赤鴈哀。
李相薨后题断金集:一览断金集，载悲埋玉人。牙弦千古绝，珠泪万行新。
太原题厅壁:危事经非一，浮荣得是空。白头官舍里，今日又春风。
喜遇刘二十八:病来佳兴少，老去旧游稀。笑语纵横作，杯觞络绎飞。
送刘:不归丹掖去，铜竹漫云云。惟喜因过我，须知未贺君。
再送:顷来多谑浪，此夕任喧纷。故态犹应在，行期未要闻。
岐山下二首 一:谁谓我有耳，不闻凤皇鸣。朅来岐山下，日暮边鸿惊。
题水陆寺:殿楼边翠麓，窗户俯清湘。游客匆匆去，高僧白日长。
题薝卜:春花狼藉余，六出净烦热。衲衣凝夜禅，香散深林月。
阮阁:阴阴松竹合，幽鸟傍人啼。一局枯棋罢，曦轮又欲西。
绝句:楚岸卸轻帆，停舟曲江曲。日暮塞鸿归，春水平桥绿。
野月:野月今宵满，小庭人共瞻。却愁人去后，残魄独窥檐。
多雨:尽道春多雨，伤摧花易空。不知春态度，尤在雨阴中。
葛洪丹灶:羽客昔眷此，炼液夺化功。至今寒云色，挂树复凝空。
枯梅:斧斤戕不死，半藓半枯槎。寂寞幽岩下，一枝三四花。
题壁二首  其一:不嫌夫婿丑，亦勿厌深村。但得一回嫁，全胜不出门。
梅花:呼童汲景华，冷浸枝枝雪。伴我山中人，吟残半窗月。
种梅:佳人天一方，岁暮音书绝。一枝持赠君，犹带去年雪。
早梅  其二:何年流水恨，昨夜小桥春。纵有相逢地，都无可寄人。
宫词:桃李六宫寂，君王幸石渠。临鸾悔梳洗，女色不如书。
木芙蓉:甚疑牡丹丛，但病皮骨老。不宜入水看，只可隔水眺。
投子山:三雄分汉鼎，郊野战群龙。将军偶败北，投子空山中。
夜雨剪春韮:杜老情何恨，东风夜雨春。炊粱留客款，剪韮荐时新。
梦鱼:玉烛和熏日，金穰瑞应初。丰年知有象，吉梦兆维鱼。
斩蛇:皇统承尧运，朱旗启汉家。未诛秦始鹿，先斩沛中蛇。
木芙蓉:霜深纔吐艳，日暮更饶红。掩映残荷浦，冯夷败菊丛。
含笑花:瓜香浓欲烂，莲莟碧初匀。含笑知何处，低头似愧人。
句  其三:照眼妆新就，扶头酒半醒。妖姿随变化，薄命易飘零。
句  其五:矾弟堕小白，梅兄怜老苍。仲氏似白眉，表表金玉相。
句  其六:鲜鲜金凤花，得时亦自媚。物生无贵贱，罕见乃为贵。
荷花:芳姿香可人，刚道六郎似。谁谓前哲心，爱莲比君子。
含笑花:薄薄沈熏骨，英英玉炼颜。恼人风味别，斗帐梦中闲。
寄外:数日相望极，须知意思迷。梦魂不怕险，飞过大江西。
嘲张乂:中分爻两段，风使十横斜。文上元无分，人前强出些。
归去词:种松雨濯髪，折笋春堕指。长啸归去来，沧江一天水。
西窗:西窗枕寒池，池边老松树。渴猿下偷泉，见影忽惊去。
仙人隠迹  其一:上古有神仙，一去无消息。峨峨碧岩前，独遗隠仙迹。
仙人隠迹  其二:长生玄牝门，目击而道存。班班实可考，老涧生云根。
仙人隠迹  其三:游人摩苍崖，满手闻异馨。不垂身后芳，何以知仙灵。
联句:珠帘半窗月，修竹一帘风。何事今宵景，无人解与同。
绝句:偶与云水会，不与云水同。云散水流去，杳然天地空。
玉柱峰:青山有石柱，直插浮云杪。月明鹤飞来，浑疑旧华表。
白石山:云梯连石磴，香树锁松关。林壑疑无路，神仙别有山。
红梅:陇头人未来，江南春几许。惆怅玉笛声，吹落臙脂雨。
金陵道:楼头凝望处，落日帝王州。下有朝宗水，滔滔日夜流。
晓行沙上:宿雨浥轻尘，沙平草树春。远山千万迭，空翠欲沾人。
客中雨:风雨正潇潇，孤灯伴寂寥。关心多少事，一一付芭蕉。
题米友仁远景:蒙蒙树隠山，渺渺波横海。其中一叶舟，岂有陶朱在。
为石民瞻题风雨溪桥手卷:烟林雨气昏，行客苦迢递。谁知渡溪桥，风尘满天地。
为徐彦昌题画扇:峭壁倚层霄，长松荫幽壑。荒径一樵归，平沙羣鴈落。
为陈登父题画扇:古涧横小桥，竟日无人渡。红尘隘九衢，来往不知数。
游鹤林即席分韵代率上人赋日字:松声度暖风，花气熏迟日。乘兴问三三，何劳邀七七。
题古木寒泉手卷:觱沸一溪泉，巃嵸千古木。中有避世人，阴厓结茅屋。
桐庐县作:荒城秋雨后，寒谷晓晴初。沙路萦纡处，柴扉荡析余。
郊居:野径晴霏敛，江郊夏日凉。梦中知是蝶，还复是蒙庄。
泊湖头:潦翻川蓊匌，烟霭树模糊。小艇时呼客，龙游酒试沽。
戏题:无人知坦腹，水影半帘苔。惊谓青虫堕，垂丝忽上来。
谢客起早自嘲:笔起春如海，辞穷客到家。敲门嗔不应，只是隔梅花。
读舒王集二首  其一:谈王公所期，言霸世亦贱。不意周官书，仅似商君传。
读舒王集二首  其二:周易误辅嗣，本草误隠居。遂令后世人，不能尽信书。
秋夜五言:雨余寒碧深，空烟满庭竹。深掩读书灯，莫恼秋禽宿。
春闺怨:斜立倚东风，双眉对春怯。何处卜归期，花边数飞蝶。
次韵玉台体二首  其一:一点伤春恨，东风罨画楼。不知缘底事，敲碎玉搔头。
次韵玉台体二首  其二:柳阴随意绿，花片恼人香。静院无来客，游丝百尺长。
烟脂井:急奏留床下，君王醉未看。应嫌江表窄，不及井中宽。
种花五言:花发一朝喜，花落一夕愁。不如不种花，不喜亦不忧。
晚气:晚气吹澄鲜，幽碧弄秋卉。得意双蜻蜓，竟日挂竹尾。
漏静:漏静知宵永，灯昏觉夜阑。隔窗响秋叶，梦不到关山。
偶题:烧残一篆香，睡起凭窗坐。静中得新诗，研墨瓶花堕。
夜泊:月沉江路黑，傍岸已三更。知近人家宿，林西犬吠声。
雨后思湖上居:前山风雨凉，歇马坐垂杨。何处芙蓉落，南渠秋水香。
闻歌:新秋弦管清，时转遏云声。曲尽不知处，月高风满城。
思天台:赤城云雪深，山客负归心。昨夜西斋宿，月明琪树阴。
长安早春怀江南:云月有归处，故山清洛南。如何一花发，春梦徧江潭。
塞下:夜战桑干北，秦兵半不归。朝来有乡信，犹自寄征衣。
送客南归:野寺薜萝晚，官渠杨柳春。归心已无限，更送洞庭人。
悼伤后赴东蜀辟至散关遇雪:剑外从军远，无家与寄衣。散关三尺雪，回梦旧鸳机。
乐游原:向晚意不适，驱车登古原。夕阳无限好，只是近黄昏。
巴江柳:巴江可惜柳，柳色绿侵江。好向金銮殿，移阴入绮窗。
听鼓:城头迭鼓声，城下暮江清。欲问渔阳掺，时无祢正平。
忆梅:定定住天涯，依依向物华。寒梅最堪恨，常作去年花。
漫成三首 二:沈约怜何逊，延年毁谢庄。清新俱有得，名誉底相伤。
漫成三首 三:雾夕咏芙蕖，何郎得意初。此时谁最赏，沈范两尚书。
柳下暗记:无奈巴南柳，千条傍吹台。更将黄映白，拟作杏花媒。
妓席:乐府闻桃叶，人前道得无。劝君书小字，慎莫唤官奴。
无题:近知名阿侯，住处小江流。腰细不胜舞，眉长惟是愁。
风:撩钗盘孔雀，恼带拂鸳鸯。萝荐谁教近，斋时锁洞房。
代应二首 二:昨夜双钩败，今朝百草输。关西狂小吏，惟喝遶床卢。
张恶子庙:下马捧椒浆，迎神白玉堂。如何铁如意，独自与姚苌。
百果嘲樱桃:珠实虽先熟，琼莩纵早开。流莺犹故在，争得讳含来。
樱桃答:众果莫相诮，天生名品高。何因古乐府，惟有郑樱桃。
韈:尝闻宓妃韈，渡水欲生尘。好借常娥着，清秋踏月轮。
追代卢家人嘲堂内:道却横波字，人前莫谩羞。只应同楚水，长短入淮流。
天涯:春日在天涯，天涯日又斜。莺啼如有泪，为湿最高花。
早起:风露澹清晨，帘间独起人。莺花啼又笑，毕竟是谁春。
细雨:帷飘白玉堂，簟卷碧牙床。楚女当时意，萧萧髪彩凉。
歌舞:遏云歌响清，回雪舞腰轻。只要君流眄，君倾国自倾。
房君珊瑚散:不见姮娥影，清秋守月轮。月中闲杵臼，桂子捣成尘。
嘲樱桃:朱实鸟含尽，青楼人未归。南园无限树，独自叶如帏。
自贶:陶令弃官后，仰眠书屋中。谁将五斗米，拟换北窗风。
蝶:孤蝶小徘徊，翩翾粉翅开。并应伤皎洁，频近雪中来。
夜意:帘垂幕半卷，枕冷被仍香。如何为相忆，魂梦过潇湘。
李夫人三首 一:一带不结心，两股方安髻。惭愧白茅人，月没教星替。
李夫人三首 二:剩结茱萸枝，多擘秋莲的。独自有波光，彩囊盛不得。
滞雨:滞雨长安夜，残灯独客愁。故乡云水地，归梦不宜秋。
微雨:初随林霭动，稍共夜凉分。窗迥侵灯冷，庭虚近水闻。
高花:花将人共笑，篱外露繁枝。宋玉临江宅，墙低不碍窥。
嘲桃:无赖夭桃面，平明露井东。春风为开了，却拟笑春风。
饯席重送从叔余之梓州:莫叹万重山，君还我未还。武关犹怅望，何况百牢关。
柳枝五首 一:花房与蜜脾，蜂雄蛱蝶雌。同时不同类，那复更相思。
柳枝五首 二:本是丁香树，春条结始生。玉作弹碁局，中心亦不平。
柳枝五首 三:嘉瓜引蔓长，碧玉冰寒浆。东陵虽五色，不忍值牙香。
柳枝五首 四:柳枝井上蟠，莲叶浦中干。锦鳞与绣羽，水陆有伤残。
柳枝五首 五:画屏绣步障，物物自成双。如何湖上望，只是见鸳鸯。
龙丘途中 一:汉苑残花别，吴江盛夏来。惟看万树谷，不见一枝开。
龙丘途中 二:水色饶湘浦，滩声怯建溪。泪流回月上，可得更猨蹄。
登景云寺阁:胡马饮河洛，我家从此迁。今来独垂泪，三十六峰前。
秋日湖上:落日五湖游，烟波处处愁。沈浮千古事，谁与问东流。
江山闲望:渺渺无穷尽，风涛几日平。年光与人事，东去一声声。
访武陵道者不遇:花发鸟仍啼，行行路欲迷。二真无问处，虚度武陵溪。
寄旧山隐侣:旧山诸隐沦，身在苦无身。莫锁白云路，白云多悞人。
羡僧:处世曾无着，生前事尽非。一缾兼一衲，南北去如归。
锦:轧轧弄寒机，功多力渐微。惟忧机上锦，不称舞人衣。
句:单棹横疎雨，江滩秋泊时。花留身住越，月递梦还秦。
感遇:江乡十年别，京国累日同。在客几多事，俱付酒杯中。
晚思:鹤下紫阁云，沉沉翠微雨。独坐正无言，孤庄一声杵。
赠空禅师:虎见修行久，松知夏腊高。寒堂坐风雨，瞑目尚波涛。
西山寒日逢韦侍御:獬豸霜中貌，龙钟病后颜。惨伤此身事，风雪动江山。
题禅院:无花地亦香，有鹤松多直。向此奚必孤，山僧尽相识。
惊秋:莺啭纔间关，蝉鸣旋萧屑。如何两鬓毛，不作千枝雪。
句:颜凋明镜觉，思苦白云知。沧洲迷钓隐，紫阁负僧期。
酥溪寺舍窗前有黄金间璧玉竹可爱谩作二十字不许撞题:中土太淡素，东皇染半节。此君已不羣，此种更奇绝。
得光字:挂起梧桐月，先成一夜霜。与君飞大白，一口吸秋光。
空明洞:莫讶青山小，山因洞得名。仙人骑鹤去，留迹在空明。
谢王洪伯惠酒炭米五首  其一:君许身比稷，视饥真己如。免吾学颜帖，乞米李大夫。
谢王洪伯惠酒炭米五首  其二:饱我德更勤，青州两从事。酣饮愧无言，未尝识奇字。
谢王洪伯惠酒炭米五首  其三:杜陵四海志，不忍寒飕飕。投我一红炉，果胜千金裘。
谢王洪伯惠酒炭米五首  其四:风雪太清白，顾怀似斯人。超然万松表，一洗肝胆新。
谢王洪伯惠酒炭米五首  其五:昨蒙记云萍，得得覩台星。君宜厚自重，绝似前金陵。
酬袁守方秋崖遗宝带桥诗以顾我老非题柱客知君材是济川功为韵十四首  其一:非卿桥不立，谁是杜武库。下浦未更新，过者几惊顾。
酬袁守方秋崖遗宝带桥诗以顾我老非题柱客知君材是济川功为韵十四首  其二:月卿派天河，星桥叹谁可。如彼行道人，病责涉在我。
酬袁守方秋崖遗宝带桥诗以顾我老非题柱客知君材是济川功为韵十四首  其三:迈古大夫名，后成大前造。千崖秋气高，落成偕父老。
酬袁守方秋崖遗宝带桥诗以顾我老非题柱客知君材是济川功为韵十四首  其四:江湖道四达，坎险横危机。一旦席上遇，惠大政岂非。
酬袁守方秋崖遗宝带桥诗以顾我老非题柱客知君材是济川功为韵十四首  其五:干易以知险，履坦期同跻。誓彼不复过，一笑驷马题。
酬袁守方秋崖遗宝带桥诗以顾我老非题柱客知君材是济川功为韵十四首  其六:临渊似平陆，徐行若安土。推此以扶颠，屹然中流柱。
酬袁守方秋崖遗宝带桥诗以顾我老非题柱客知君材是济川功为韵十四首  其七:长纔二百尺，婉若千里隔。天下悦出涂，旁午任行客。
酬袁守方秋崖遗宝带桥诗以顾我老非题柱客知君材是济川功为韵十四首  其八:规自赵日久，成令方能之。捄溺由己溺，信惟君子知。
酬袁守方秋崖遗宝带桥诗以顾我老非题柱客知君材是济川功为韵十四首  其九:指麾谈笑间，朗若月出云。放之准四海，经济要属君。
酬袁守方秋崖遗宝带桥诗以顾我老非题柱客知君材是济川功为韵十四首  其一○:成须千年固，巨石不可摧。惟君心如石，乃是为梁材。
酬袁守方秋崖遗宝带桥诗以顾我老非题柱客知君材是济川功为韵十四首  其一一:盘龙友龙成，山与岩峻峙。今如添卧龙，壮观萃于是。
酬袁守方秋崖遗宝带桥诗以顾我老非题柱客知君材是济川功为韵十四首  其一二:事难处如易，役大办若细。才力运有余，大川更谁济。
酬袁守方秋崖遗宝带桥诗以顾我老非题柱客知君材是济川功为韵十四首  其一三:往来欲休息，亦可乐自然。上观云飞鸟，下看鱼泳川。
酬袁守方秋崖遗宝带桥诗以顾我老非题柱客知君材是济川功为韵十四首  其一四:亭若龙两翼，欲跃胜高空。济人几千百，绪余不言功。
金溪道中六首  其一:春意藏山川，如童蒙未发。一朝兴勃然，触处争英杰。
金溪道中六首  其二:浓烟笼远岫，望眼如昏花。欲暮还欲雨，行人始离家。
金溪道中六首  其三:远山没云烟，不辨形与色。茫如天下垂，前路不可得。
金溪道中六首  其四:木落叶栖风，阵阵着肌体。应忆故园花，欲开为寒止。
金溪道中六首  其五:路傍逢古梅，元是旧相识。花萼知几多，萼萼相顾惜。
金溪道中六首  其六:出门逢行人，经纬真如织。织成幅员长，皆是名利力。
读东坡和陶影答形:君如烟上火，火尽君乃别。我如镜中像，镜坏我不灭。
偈二首  其一:十方同聚会，个个学无为。此是选佛场，心空及第归。
颂:轩昂师子首，牛足马身材。三道如能入，玄门迭迭开。
书邓先生石几:昔闻河上公，今见濠上翁。姓名氏时易，道德经解同。
浴日亭:煌煌太阳精，浴以沧溟水。光润无纤滓，畏爱从此始。
同庆府:山占仇池地，江分白马氐。潭深龙自蛰，亭迥凤曾栖。
仙都山:鸟道盘空上，松根抱石生。羽人分两舍，鸡犬自闻声。
寄郴守阮户部:郴阳古名邦，四座拱山色。秀气钟异人，阛阓俨仙宅。
题宣风驿:浅浅泸潇水，粼粼碧玉光。马蹄飞电疾，突过板桥霜。
野步:密竹藏啼鸟，荒村起白烟。人行秋色里，家在夕阳边。
夜坐:索索风摇幕，亭亭月过墙。晴雷推粉磨，夜雨压槽床。
代嘲:过作抛人去，非真我独知。如何立不定，却有独来时。
古意三首  其一:园中杨柳树，飞舞似含羞。如何风静处，尽放眼中愁。
古意三首  其二:金铺银屈膝，动处有人挨。棋盘作十字，中心为子来。
古意三首  其三:橘犀如半月，何日是圆时。如何一种味，却有两人知。
题李唐画赐王都提举并赐长寿酒:恩沾长寿酒，归遗同心人。满酌共君醉，一杯千万春。
白葛蒲联句:惟不识泥土，堆根抱玉泉。虽离岩谷伴，也则翠千年。
偈颂七首  其二:喜与水云会，甘与水云同。云屯水聚处，塞破太虚空。
偈颂七首  其三:破暑黄梅雨，清神白乳茶。万缘俱不到，物外野僧家。
偈颂七首  其七:燕去梁闲静，鸿来眼界宽。遶庭何所有，风撼竹珊珊。
颂古十八首  其一六:举手攀南斗，移身倚北辰。出头天外看，须是个般人。
赠李用之:道成元未是，再至却须成。但看西行日，归来一饷荣。
观亡弟同之书札感怀:处处君书画，难堪泪雨沱。如何遵养力，不似世缘多。
题师永锡知县画老竹枯木二首  其一:霜雪倚岩树，雾云秋水槎。且须高着眼，上有昙钵花。
题师永锡知县画老竹枯木二首  其二:水墨三十年，一枝更一节。工夫不争多，尽立庭下雪。
题李都画枯木:毫端看运斤，笔老木亦老。莫画春风枝，秋来厌枯槁。
次韵赵荣州题芦鴈画:毕弋横前路，江湖寄此身。平沙下双鴈，不见问津人。
水仙花二首  其一:碧云玉搔头，对景山月皎。霜静在更深，风香我先晓。
水仙花二首  其二:肌肤剪秋水，垂云出龙宫。我意得子佩，笑许无言中。
叱驭桥:鸾凤飞缘壁，虹蜺下饮溪。一家蛮瘴里，九折夕阳西。
谒武侯庙:此地蛟龙伏，中原蛇豕多。借君白羽扇，万马饮黄河。
蜡梅二首  其一:黄昏澹烟晴，风健香骨透。炼金呈赤心，山月惜孤瘦。
蜡梅二首  其二:莫学卧鬓花，娇黄媚粉额。仙官道家妆，静处立标格。
鸡鸣关:关路入云平，泥涂自送迎。书生无马癖，客子效鸡鸣。
次韵张当进题神君庙:桂檝方东泛，荷衣已出尘。曲江寻相业，犹是姓张人。
子夜春歌二绝  其一:新挑锦字书，倒指岁月远。愁眉要深黛，灯花已堪剪。
子夜春歌二绝  其二:瘦玉薄薄衫，晕灯和月冷。独夜不禁春，梨花碎帘影。
题苏氏巽风阁:巽风起东南，大地万物小。吴门共延瞩，匹练横江表。
扇子诗  其一:雨挹春红浅，风酣晚蘂稠。看花不着意，何事亦关愁。
扇子诗  其二:斯文悔少作，自谓老更工。不是舍人样，合住此山中。
扇子诗  其三:芳草递春风，三山立桂丛。柳条随驾绿，花蘂上林红。
扇子诗  其四:钏动香飘麝，簪低鬓拂鸦。休遮笑里面，用此庭前花。
扇子诗  其五:火老不知秋，萤飞风露下。和月立梧桐，幽人宜独夜。
扇子诗  其六:竹影月来去，荷香风送迎。南窗枕书卧，醉眼看山横。
扇子诗  其七:水浸菩提坐，风传戒定香。藕根金锁骨，花面玉毫光。
扇子诗  其八:月下九九仙，云间七七泉。唤起吹箫子，跨鹤飞上天。
扇子诗  其九:积雨莓苔色，秋风松桂林。莫随蓬鬓改，黄落见真心。
扇子诗  其一○:海阔千江辏，风翻大浪随。六鳌元未足，不是下钩迟。
扇子诗  其一一:熏蒸香积厨，精凿午斋饭。饭后且放参，林下香一瓣。
扇子诗  其一二:黑风吹海立，云水渺三韩。蓑笠渔舟里，无心下钓竿。
扇子诗  其一三:江海翱翔地，舟行岸自移。无心波浪里，鸥鸟不须疑。
扇子诗  其一四:引手折纤枝，月边簪玉儿。好与一杯酒，酒香知是谁。
扇子诗  其一五:众水秋风劲，羣鸥白雪和。只宜闲坐钓，湖海老烟蓑。
扇子诗  其一六:风雨楼上笛，烧春宽作程。眉峯须小蹙，梅子弹九青。
扇子诗  其一七:露冷蘂珠佩，五湖云水深。一枝春好在，先寄月边心。
秋月二首  其一:夜榻近虚檐，独卧玉蟾冷。梧桐气先夺，端不碍清影。
秋月二首  其二:江草半黄落，江雨催授衣。衣中有断线，客子秋念归。
感事  其一:一水遮金骑，诸州办甲衣。书生投笔砚，随口说兵机。
感事  其二:老大年光迫，纤花又一春。鹊占风外岁，鸡唱雨中晨。
感事  其三:一径清如扫，柴门霁影多。苔莓因鹤啄，非是客经过。
感事  其四:三起复三眠，吹花涨雨烟。浮萍增采色，轻压绿池莲。
感事  其五:苔扫弥旬雨，花开数日晴。蝶轻矜鬼翅，鶑巧学僮声。
感事  其六:缀缀复翘翘，金丝并玉条。酴醾与杨柳，结托上青霄。
感事  其七:踏碓村舂急，缲车并舍忙。雀桃红缀吻，鶑粟碧成囊。
感事  其八:茶寇征商急，偷生蔽绿林。江湖自有备，盗贼岂初心。
感事  其九:近日江西将，常兵已骇闻。不知蜂虿陈，敢抗虎貔军。
感事  其一○:请借三分势，仍分七路兵。是儿虽乳臭，莫近吕蒙营。
偈颂十八首  其八:少室无师句，曹溪绝学禅。浑家鬼擘口，五逆不成寃。
颂古十首  其三:浑身无处着，驿路倒骑馿。览尽潇湘景，和船入画图。
颂古十首  其五:假使百千劫，所作业不忘。因缘会遇时，果报还自受。
偈四首  其二:热月须摇扇，寒来旋着衣。若言空过日，大似不知时。
偈四首  其四:依稀苕帚柄，髣髴赤斑蛇。棒下无生忍，临机不识爷。
颂古二十九首  其三:苦瓠连根苦，同坑无异土。二千年已前，一火破落户。
颂古二十九首  其四:陪钱弄傀儡，拚命打秋千。浑家无眼见，掩面哭苍天。
颂古二十九首  其七:家贫连子屈，事急不由人。开口露拴索，郎当累近邻。
颂古二十九首  其九:动口生荆棘，移身堕野狐。赵州来斗富，东壁挂葫芦。
颂古二十九首  其一三:义从亲处断，贫向富边休。腰缠十万贯，骑鹤上扬州。
颂古二十九首  其一四:甘贽设白粥，南泉费盐醋。彼此落便宜，至今断来路。
颂古二十九首  其一七:镬汤无冷地，黄河辊底流。金刚难插觜，脑后挂灯球。
颂古二十九首  其二八:昨夜发新雷，毒蛇离窟穴。居常口不开，蹋着迸鲜血。
颂古四首  其四:解劈当胸箭，因何只半人。为从途路晓，所以不全身。
颂古十二首  其七:兴化逐克宾，观音戴鬼面。靴里动指头，未免傍人见。
颂古十二首  其一○:清波无透路，转处少人知。斫却月中桂，清光付与谁。
颂古十二首  其一二:新妇快骑馿，阿家引鞭走。石笋夜抽条，面南看北斗。
洗竹:直干解新箨，低枝蔽旧丛。芟繁留嫩绿，引月更添风。
{殹/石}山道中:溅石韵寒泉，依稀言语处。回头觉无人，又上前溪去。
山樵:山樵竹里居，略彴纔堪渡。落日澹平畴，牛羊点寒暮。
和史少庄登山韵三首  其三:毋谓支山险，此山能几何。崎嵚十年梦，知历几蹉跎。
赠术士龚恢乙:龚生来过我，极意论先天。自得环中趣，无言已十年。
次韵李参政龙鹤山庐  其一:山色醉痕边，溪声客枕前。山溪元自旧，人已别经年。
次韵李参政龙鹤山庐  其二:天公富万有，秋事不曾贫。静阅岁时信，动观天地仁。
次韵李参政龙鹤山庐  其三:莫使儿辈觉，从渠青紫纷。马前金罢亚，鸟外玉奫沦。
次韵李参政龙鹤山庐  其四:世事从头数，时机触眼奇。山灵莫留客，大厦要人枝。
和王太博斋宫梦中绝句:晴轻风憗冻，寒重日生烟。谩道中和节，天颜正愀然。
用晦翁十梅诗韵酬张伯修孙子直  其一:幽人履贞吉，采藻南涧滨。所采一物微，所思万物春。
用晦翁十梅诗韵酬张伯修孙子直  其二:柳丝不禁梳，桃毳不耐雪。梅残剪春绡，永日霏不绝。
用晦翁十梅诗韵酬张伯修孙子直  其三:椒榝充佩帏，孤芳处幽绝。当年老虬枝，岂为风雨折。
用晦翁十梅诗韵酬张伯修孙子直  其四:最后黄香根，纤裳粲黄里。能以色事人，空博一时喜。
用晦翁十梅诗韵酬张伯修孙子直  其五:看花须看神，折花莫折残。但使花骨清，岂畏花地寒。
用晦翁十梅诗韵酬张伯修孙子直  其六:老瓦莫厌粗，奚童莫嫌小。及时不为乐，顷刻芳事了。
用晦翁十梅诗韵酬张伯修孙子直  其七:圣涯浩无边，人乃揭其浅。安知舍瑟中，道味益深远。
用晦翁十梅诗韵酬张伯修孙子直  其八:浮名镜边尘，骄气炉上雪。年来如木鸡，我肱已三折。
用晦翁十梅诗韵酬张伯修孙子直  其九:书消燕日长，棋遣花院寂。何羡山中人，餐霞拾橡实。
用晦翁十梅诗韵酬张伯修孙子直  其一○:为花能工诗，不如赋拙赋。珍重舂陵翁，能寻所乐处。
宿晦上人房:野客访琴僧，夜午月又午。为我弹熏风，似听重华语。
送弟侑:武昌古名地，英秀森琳琅。既号诗书窟，复称云水乡。
上元雨:淡月微云外，街泥小雨余。人如墟市散，灯似晓星疏。
送舒殿丞:读碑经岘首，贳酒过宜城。莫问依刘事，休伤吊屈情。
南浦:春色入垂杨，烟波涨南浦。落日动离魂，江花泣微雨。
有寄:金陵烟草绿，玉塞霜天白。万里隔关山，年来断消息。
有怀:秦川春婉晚，汉水路迢遥。不待凭危槛，离魂已暗销。
闲夜围棋作:归山终未遂，折桂复何时。且共江人约，松轩雪夜棋。
纸鸢:碧落秋方静，腾空力尚微。清风如可托，终共白云飞。
春雨:散乱萦花坞，空蒙暗柳堤。望回肠已断，何处更鶑啼。
闻笛:平野人归后，孤城日落时。西风闻一笛，惆怅忆桓伊。
残月  其二:光随春漏细，影共夕烟流。若近明河没，还疑坠玉钩。
早秋二绝  其二:一听早蝉响，坐悲芳岁阑。新秋空索寞，前事但心酸。
送人游边:远行当岁暮，冰雪路难分。疋马阳关外，边声落日闻。
送转运梅学士巡边郡四首  其一:怅饮惜离羣，穷边去路分。雪深山馆夜，孤雁背灯闻。
送转运梅学士巡边郡四首  其二:绝塞程方远，穷阴岁欲残。石城归梦断，陇月照人寒。
送转运梅学士巡边郡四首  其三:水远沉来信，山长迭去愁。夜深关月白，休凭驿边楼。
送转运梅学士巡边郡四首  其四:夙驾巡边徼，归程隔乱山。长安花木丽，春苑待君还。
长安春望感怀:灞岸春波远，秦川暮雨微。凭高正愁绝，烟树更斜晖。
春昼:午昼花阴静，春风数蝶飞。坐来生远思，深院燕初归。
江上晚望:寒钟来极浦，古寺隔重岩。斜日搘颐坐，天涯落月帆。
送人往岭表:炎光君此去，旅恨杳何穷。海树瘴烟黑，蛮村山路中。
宫词:长门秋夜雨，窗外滴寒声。悔不先辞辇，应无别恨生。
杜陵:燕有情还至，花无主乱开。杜陵人不见，夜月自徘徊。
偶书:往事都如梦，流年只断魂。不堪春尽日，细雨欲黄昏。
途次三绝  其一:秋风故关路，蝉噪日斜时。有客驱征马，茫茫天一涯。
途次三绝  其二:大泽荒草阔，行人心惨凄。边云时断续，流水自东西。
途次三绝  其三:沙阔戍楼迥，风高边日清。迟迟驱疋马，何处问归程。
和人春暮  其二:昔曾过洛浦，遗恨写苍苔。往事诗空在，春深我独来。
早行:严钟将报曙，游子已登途。野火时明灭，残星似有无。
华山:祇有天在上，更无山与齐。举头红日近，回首白云低。
新月:未审初三月，嫦娥怨阿谁。懒开十分镜，祇画一边眉。
纵鱼:放汝入长江，养教鳞角出。风云际会时，莫道不相识。
题朝元阁:朝元高阁迥，秋毫无隠情。浮云忽以蔽，不见渔阳城。
古寺偈:殿古寒炉空，流尘暗金碧。独坐偶无人，又得真消息。
国清寺:南越第一寺，偶来心地真。却嫌桥下水，流去入红尘。
潮阳作  其一:景淡花初落，寒生海上潮。门前归北路，微雨柳垂条。
潮阳作  其二:静院鶑啼竹，幽阑蝶在花。登临转惆怅，斜日两三家。
闲步过芳菲园:尽日芳菲园，不见芳菲好。茂草与斜阳，脉脉情多少。
天圣间入参大政复寄题二章  其一:罗浮山下郡，楼阁枕沧溟。谁得闲中意，清风野吏亭。
天圣间入参大政复寄题二章  其二:山好曾留句，城高复创亭。登临千万境，谁与画为屏。
诗一首:雨网蛛丝断，风枝鸟梦摇。诗家零落景，采拾合如樵。
普济院:山远峰峰碧，林疏叶叶红。凭阑对僧语，如在画图中。
游梅坡席上杂酬  其三:酒面风生缬，纱巾日共斜。醉乡知路隐，不复问吾家。
游梅坡席上杂酬  其四:醉帽迎风落，春衣日径斜。花梢密藏路，隐约见山家。
游梅坡席上杂酬  其五:白玉千株暗，青云一径斜。从来少车马，恐是阿环家。
游梅坡席上杂酬  其六:花拥山头白，云翻日脚斜。银蟾已照路，游客莫思家。
游梅坡席上杂酬  其七:夜饮宁辞醉，春醒莫厌投。有人重载酒，后会不须谋。
游梅坡席上杂酬  其八:得路山方尽，如归馆暂投。春风供笑傲，一醉岂人谋。
席上次邵文伯颜:月色漾明玉，花光扬素波。醉吟吾岂敢，能赋属阴何。
颂古四首  其一:惯使渡头船，如今不记年。爱他风浪恶，方是趁粗钱。
颂古四首  其二:千佛居何处，题诗黄鹤楼。感恩幷积恨，终日在眉头。
颂古五十七首  其二三:把火入牛栏，反身外面看。梨花千点白，春雨几声寒。
颂古五十七首  其三四:腰金上太行，贼眼尽惊慞。不因遭毒手，谁肯夜烧香。
颂古五十七首  其三六:舌头不出口，三三成九九。算到香台还，彼此落人后。
颂古五十七首  其五六:乱走到家来，到家便乱走。捉得玉麒麟，咬断别人手。
偈颂一百六十首  其一○:出队半个月，眼不见鼻孔。失却祖师禅，拾得个骨董。
偈颂一百六十首  其三五:身口意清凈，是名佛出世。身口意不凈，是名佛灭度。
偈颂一百六十首  其四三:秋江清浅时，白露和烟岛。良哉观世音，全身入荒草。
偈颂一百六十首  其四六:一喝分宾主，照用一时行。要会个中意，日午打三更。
偈颂一百六十首  其四八:今朝正月半，有则旧公案。点起数碗灯，打鼓普请看。
偈颂一百六十首  其四九:投子下绳床，今朝为举扬。驴前马后汉，切忌乱承当。
偈颂一百六十首  其五二:观音妙智力，能救世间苦。百华开烂熳，觑见没可睹。
偈颂一百六十首  其五五:棒打石人头，曝曝论实事。不用作禅会，不用作道会。
偈颂一百六十首  其六二:国清才子贵，家富小儿娇。大家出只手，彼此不相饶。
偈颂一百六十首  其八二:今朝七月五，打鼓普请看。万里无片云，犹欠一大半。
偈颂一百六十首  其九一:佛子住此地，则是佛受用。常在于其中，经行及坐卧。
偈颂一百六十首  其九三:正说知见时，知见即是心。当心即知见，知见即如今。
偈颂一百六十首  其九五:人有心看月，月无心照人。有无成一片，方始得惺惺。
偈颂一百六十首  其九八:去是住时因，住是去时果。去住与果因，无可无不可。
偈颂一百六十首  其九九:心同虚空界，示等虚空法。证得虚空时，无是无非法。
偈颂一百六十首  其一○四:门外春将半，山房总不知。可怜拄杖子，暗里自抽枝。
偈颂一百六十首  其一○六:扑落非他物，纵横不是尘。山河及大地，全露法王身。
偈颂一百六十首  其一一七:法法本来法，无法无非法。何于一法中，有法有不法。
偈颂一百六十首  其一三七:真生无可生，真灭无可灭。寂灭忽现前，虾蟆吞却月。
偈颂一百六十首  其一三八:今早又风起，闹处莫插觜。触着阎罗王，带累阴司鬼。
偈颂一百六十首  其一四○:无路是赵州，老将足机筹。关南幷塞北，当下一时收。
偈颂一百六十首  其一四一:庭前柏树子，今日重新举。打破赵州关，特地寻言语。
颂古一百二十一首  其三:拈起一枝华，风流出当家。若言付心法，天下事如麻。
颂古一百二十一首  其七:出得出不得，是定非正定。罔明与文殊，丧却穷性命。
颂古一百二十一首  其一四:雨散云收后，崔嵬数十峰。倚栏频顾望，回首与谁同。
颂古一百二十一首  其二五:禾黎不阳艳，竞栽桃李春。翻令力耕者，半作卖华人。
颂古一百二十一首  其二九:赵州有密语，文远不覆藏。演出大藏教，功德实难量。
颂古一百二十一首  其三二:有问狗佛性，赵州答曰无。言下灭胡族，犹为不丈夫。
颂古一百二十一首  其三四:青州七斤衫，尽力提不起。打破赵州关，总是自家底。
颂古一百二十一首  其四七:背触非遮护，明明直举扬。吹毛虽不动，遍地是刀枪。
颂古一百二十一首  其五○:丹山生鸑鷟，师子彦狻猊。棒下摩酰眼，徒夸第一机。
颂古一百二十一首  其五六:全死中全活，全活中全死。一个讶郎当，一个福建子。
颂古一百二十一首  其六○:以平报不平，王法本无亲。临济虽明眼，也是黄龙精。
颂古一百二十一首  其六四:和尚不赴堂，庄主谢临屈。一字入公门，九牛撤不出。
颂古一百二十一首  其六八:云门干屎橛，全超法报化。无事出山游，百钱杖头挂。
颂古一百二十一首  其七○:问佛如何是，宗师即便酬。称锤将锯解，言外度迷流。
颂古一百二十一首  其七四:移身不移步，移步不移身。走却金师子，捉得玉麒麟。
颂古一百二十一首  其七六:打破鬼门关，日轮正当午。一箭中红心，大地无寸土。
颂古一百二十一首  其八四:剔开金殿锁，撞动玉楼钟。泣露千般草，吟风一样松。
颂古一百二十一首  其八七:夫子不识字，达磨不会禅。玄沙无此语，切莫妄流传。
颂古一百二十一首  其九一:杨岐一头驴，只有三只脚。潘阆倒骑归，攧杀黄幡绰。
颂古一百二十一首  其九四:小鱼吞大鱼，直路太萦纡。古帆休更问，处处得逢渠。
颂古一百二十一首  其一○五:独坐许谁知，青山对落晖。华须连夜发，莫待晓风吹。
颂古一百二十一首  其一○七:春至自开华，秋来还落叶。黄面老瞿昙，休摇三寸舌。
颂古一百二十一首  其一○八:壁上安灯盏，堂前置酒台。闷来打三盏，何处得愁来。
皇帝在建邸请升堂偈:豁开顶门眼，照彻大千界。既作法中王，于法得自在。
喻郎中观我庵:万物备于我，我观卒未休。智者返观我，纵横得自由。
黄智通居士善住庵:善住庵中人，从来无所住。只这无住心，便是安身处。
文殊问疾赞:居士何曾病，是病因问有。两眼对两眼，世医咸拱手。
维摩居士赞:冷坐毘耶城，百病一时发。不得文殊来，几乎无合杀。
九祖伏驮密多尊者赞:默坐半百春，无喜亦无瞋。东西行七步，抖擞旧精神。
傅大士赞:天上无弥勒，地下无弥勒。拍版与门槌，毕竟是何物。
李长者赞:以一毛端智，遍量法界空。智空无自性，空智在其中。
庞居士赞:男女不婚嫁，随缘卖笊篱。这般滋味子，岂与外人知。
藴闻禅人求赞:藴闻闻自性，自性离闻藴。吾真亦复然，迥超千圣顶。
师玿长老求赞:画得百千本，都卢祇这是。师玿好承当，杨岐第七世。
临寂颂:生也只恁么，死也只恁么。有偈与无偈，是甚么热大。
偈颂十四首  其七:荒田无人耕，耕着有人争。无风荷叶动，决定有鱼行。
偈颂十四首  其九:恶念既不生，善念常相续。诸波罗密门，一切自具足。
颂古六首  其五:俱胝一指头，吃饭饱方休。腰缠十万贯，骑鹤下扬州。
偈四首  其三:团圞擘不破，潇洒觑不见。唤作正法眼，入地狱如箭。
题异花:山花红与绿，日暮颜色足。无名我不识，有毒君莫触。
雪九首  其一:都城一日雪，庭户浩已盈。呼儿试轻扫，留伴小窗明。
雪九首  其二:天公亦戏人，奇幻惊倐忽。朝来檐溜间，一一缀明月。
雪九首  其三:晚风扫连氛，客被憎夜峭。明朝赴看烛，更把昆山照。
雪九首  其四:高堂连夜赏，蛾眉映珠栊。谁怜闭门客，衣穿履亦空。
雪九首  其五:黑云埋日车，厚雪镇坤轴。行路勿匆匆，包藏恐深谷。
雪九首  其六:忽惊陋巷间，踏作琼瑶迹。坐闻郢中歌，妙句压元白。
雪九首  其七:春雷忽隐隐，春雪复纷纷。农夫戒及泽，荷锸已成云。
雪九首  其八:撒盐乍可拟，刻楮竟难成。妍词觑天巧，应复召邹生。
雪九首  其九:盈尺兆嘉祥，三登贺时泰。我虽无寸田，一饭犹足赖。
次韵杜无逸西园独坐九绝句  其一:南浦送微波，西山来远绿。日暮独盘旋，慨然抚孤竹。
次韵杜无逸西园独坐九绝句  其二:前辈不可见，古道邈难寻。何时赤松子，相与归山阴。
次韵杜无逸西园独坐九绝句  其三:折腰为五斗，我已愧渊明。共赴东林约，怅然怀友生。
次韵杜无逸西园独坐九绝句  其四:虚斋篆炉烟，兀然得禅寂。虽有锦绣肠，画饼安可食。
次韵杜无逸西园独坐九绝句  其五:亭亭涧底松，干凌雪霜孤。既无鸾凤翔，鸟雀来喧呼。
次韵杜无逸西园独坐九绝句  其六:一世竞荣利，纷若空中花。蚤作田园计，人生会有涯。
次韵杜无逸西园独坐九绝句  其七:身游阛阓间，心在孤云杪。譬如登太山，颇觉天下小。
次韵杜无逸西园独坐九绝句  其八:外慕亦无已，反身良有余。乘流如可游，韫椟岂藏诸。
次韵杜无逸西园独坐九绝句  其九:圣德覆天下，欢然万物春。北窗微笑傲，似是羲皇人。
题畲山宣妙寺:水定浮春岫，鸦盘落远林。上方钟送夕，隠几兴何深。
听鶑阁:春催金谷晓，一望百花齐。不作辽西梦，从渠着意啼。
赐灵隠住持德光:大暑流金石，寒风结冻云。梅花香度远，自有一枝春。
临终颂:我是杀心汉，从来无侣伴。尘土不沾身，坐地教人看。
昌州  其一:昌国古要区，人物屹相望。功名刻高崖，粟帛赐满箱。
题无热轩:饮水不救渴，利害成火攻。那知在人世，长夏有清风。
竹斋:樗栎虽不才，亦各言其长。媿此万丈夫，寐卧无何乡。
山斋:祷公一邱壑，何似东山起。可怜丹青手，置之岩石里。
醉石:有时醉浊清，随意眠小大。何须酒池中，始了一生课。
三老亭:可怜商山乐，黄绮不同归。闻公有二老，晚节自离奇。
寓斋:庄生十九言，妙处如筏喻。我欲问公居，公心无所住。
李文山读书堂:堂上中圣贤，心醉百不理。堂下笑糟粕，未知其趣尔。
丛桂:秋风芳桂丛，的皪好颜色。乃公欲盘旋，戒子勿剪伐。
泛宅:四明有狂客，归计亦风流。好激鉴湖水，泛君天上舟。
枣:后皇有嘉树，剡棘森自防。安得上摘实，贡之白玉堂。
柔桑陌:姑待三年采，聊为卒岁谋。可怜齐鲁俗，乃欲比封侯。
虎川:暴虎须袒裼，冯河必褰裳。想公川上叹，谁与共行藏。
题墨花:元功初剪刻，妙处极玄玄。醉墨谁家笔，于今合自然。
题齐山翠微亭:山深云气多，拨云寻径入。但觉襟袖寒，不知浓翠湿。
赋竹:冥搜高出月，幽思渺裁云。拟遣穷愁去，那能无此君。
海棠坞:晴坞夕阳媚，暖梢春意留。讵须吞绛蘂，方解解人愁。
七峰亭独坐:屿岫新亭好，悠然见七峯。凭栏吟不尽，春色与秋容。
水乐洞:近听千丝急，遥闻一磬清。恐伤诗肺腑，不作断肠声。
曲水:不是山阴画，清流曲更方。欲知三面景，绝胜九回肠。
方池:四角朱弦直，双桥小霓欹。寒星夜稀密，冷浸一枰碁。
弄月亭:掬水弄涟漪，清辉碎更随。人间无太白，欲捉可凭谁。
紫君林:此君仍佩紫，直节自来孤。欲倩文夫子，招邀入画图。
小山:峯秀因拳石，溪清见发鱼。毫厘辨乔梓，咫尺有匡庐。
石洞:此秘昔未覩，斲云今始开。苍松临怪石，宜号小飞来。
竹岩:怪石谁雕斲，苍萝翠木斜。幽岩画屏倚，却忆柳州夸。
石塘:野色知何处，松边竹外塘。雨余红菡凈，风起白苹香。
饮茶:清风生两腋，雪乳啜云团。便拟乘风去，翻嫌缚小官。
怀东嘉先生因诵老坡今谁主文字公合把旌旄作十小诗奉寄  其一:文章无正体，源浚流乃深。能者主宰之，古来非独今。
怀东嘉先生因诵老坡今谁主文字公合把旌旄作十小诗奉寄  其二:大雅久不作，淳风日浇漓。挽回既狂澜，此道非公谁。
怀东嘉先生因诵老坡今谁主文字公合把旌旄作十小诗奉寄  其三:三赋成会稽，四集始东楚。一洗凡马空，斯文有宗主。
怀东嘉先生因诵老坡今谁主文字公合把旌旄作十小诗奉寄  其四:对策婉而切，奏疏忠且纯。风行水自波，至哉天下文。
怀东嘉先生因诵老坡今谁主文字公合把旌旄作十小诗奉寄  其五:退之在元和，昌言主文字。扬镳踵芳尘，公乎得无意。
怀东嘉先生因诵老坡今谁主文字公合把旌旄作十小诗奉寄  其六:作诗必坡老，作文必欧公。欲知鸣道心，端与二公同。
怀东嘉先生因诵老坡今谁主文字公合把旌旄作十小诗奉寄  其七:直道盖中朝，雄名横六合。吾道其非邪，胡为未舟楫。
怀东嘉先生因诵老坡今谁主文字公合把旌旄作十小诗奉寄  其八:三让始循墙，一麾尝屡把。夔门德政碑，深镵仍大写。
怀东嘉先生因诵老坡今谁主文字公合把旌旄作十小诗奉寄  其九:不见我公久，摇摇动心旌。敢以一瓣香，为公罄精诚。
怀东嘉先生因诵老坡今谁主文字公合把旌旄作十小诗奉寄  其一○:苏公亦有言，公合把旌旄。庶使湛辈名，亦与岘山高。
曝书:秋阳千里晒，聊复曝吾书。自笑年来事，昏眸眩鲁鱼。
池边树:砾索池边树，疎花照浅清。虽无却月观，且有一枝横。
汲水:山泉盈石坎，抱瓮每相从。不敢伤蝌蚪，疑能化小龙。
赏月:云尽天容静，冰轮故故圆。广寒宫阙里，今夕是何年。
弈棋:睡余无俗役，信手一枰间。胜负何须较，神情政欲闲。
扫室:凝尘昼满室，燕处亦超然。扫罢掩关卧，从嘲边孝先。
浇花:花木蒙沾润，根坚枝亦骄。悬知如舌本，端藉酒杯浇。
采菊:采采黄金蘂，盈盈白玉觞。露兰何足饮，自觉肺肝香。
策杖:田园依峻岭，牵兴每须登。却得台郎力，扶持借赤藤。
题径山一览亭:历览众峯顶，下视飞鸟背。一身凌紫霞，迥出尘寰外。
题钱清江:不受百钱馈，从兹号钱清。至今千载后，犹得仰佳名。
亦好园初春次韵  其一:梅开羣玉府，柳试缕金衣。过腊山逾瘦，迎风水渐肥。
亦好园初春次韵  其二:初日宜征辔，轻寒怯夹衣。蟹黄经雨润，鸭绿得春肥。
读书:一饱无余事，平生万卷书。短檠头雪白，端为惜居诸。
览镜:平生壮夫志，老去未消磨。其奈青铜里，萧萧双鬓何。
次王状元晚菊二绝  其一:虽晚亦既好，花中无此香。谁能识真趣，高隠在浔阳。
次王状元晚菊二绝  其二:并与杞同赋，旧尝闻雪堂。先生澹无欲，亦复爱清香。
彦礼提宫寄似黄芙蓉诗次韵奉酬二绝  其一:红粉虽云妙，鹅黄亦大奇。欲知堪画处，绝胜采江时。
彦礼提宫寄似黄芙蓉诗次韵奉酬二绝  其二:幽圃知何处，青山东复东。芙蓉黄玉蘂，还与海榴同。
亦好园四咏 亦好亭:亦好新亭小，登临意绪长。清流依槛曲，明月逐檐方。
亦好园四咏 磬湖:未用他山错，宁须泗水浮。冲风时激浪，清韵乱鸣球。
亦好园四咏 钓矶:只为贪赪鲤，还应爱碧流。风来花落饵，云破月沈钩。
亦好园四咏 菊径:小径三秋好，西风百本黄。但令频泛酒，日日是重阳。
黄石榴吾里所未有仆始携自中都植之二年方着花明洁可爱异于他榴  其一:但见蹙红巾，未闻衣黄里。一试缕金裳，世职真西子。
黄石榴吾里所未有仆始携自中都植之二年方着花明洁可爱异于他榴  其二:细染曲尘英，稀着鹅黄蘂。虽无蜡梅香，风味绝相似。
磬湖即事:十亩烟波阔，平开一画图。已添无数景，唤作小西湖。
题亦好亭集句:从士力难任，何其挂怀抱。不及在家贫，在家贫亦好。
园中即事二绝  其一:锦园无十亩，缓步足登临。弄月波涛细，爱山花木深。
园中即事二绝  其二:风劲木初落，霜轻花更幽。晴香山苦马，冷艳水牵牛。
爱山堂:栋宇还依石，窗扉不碍山。丹青宁办此，烟雨饱孱颜。
道间所见:窄窄山腰路，娟娟屋角花。溪回蔽修竹，鸥暖戏春沙。
漫题:着雨林花暗，敲风槛竹幽。翠屏疎得梦，红叶忽惊秋。
颂古五首  其三:鹤立松梢月，鱼行水底天。风光都占断，不费一文钱。
颂古五首  其五:村饮夜归来，健倒三四五。摩挲青莓苔，莫瞋惊着汝。
隆荫堂:意得壶觞外，心清杖屦间。簿书休吏早，花鸟向人闲。
偈颂五首  其五:昨日栽茄子，今日种冬瓜。一声河满子，和月落谁家。
偈颂二十二首  其四:一九与二九，相逢不出手。巍巍不动尊，脚不离地走。
偈颂二十二首  其二三:年尽不烧钱，鼠穴被蛇穿。直饶玄会得，对面隔西天。
题庐山圆通:水声山色里，猿啸月明天。唤作圆通境，更参三十年。
送道者干澜溪桥:万古澜溪上，无风浪拍空。路穷桥断处，看子展神通。
偈七首  其四:秋光清浅时，白鹭和烟岛。良哉观世音，全身入荒草。
偈七首  其五:宝剑未出匣，神光射斗牛。千兵虽易得，一将实难求。
拟古闺怨三首  其一:为郎缝春衣，春尽郎未归。羞见庭下花，一双胡蝶飞。
拟古闺怨三首  其二:良人久在外，想象裁香罗。放下金粟尺，无言颦翠蛾。
拟古闺怨三首  其三:花开复花谢，堕在藩溷边。不惜花落尽，惜无长少年。
自南斋晚归二绝  其一:返照南山脚，西风古渡头。破烟双鹭晚，抱叶一蝉秋。
自南斋晚归二绝  其二:溪凉鱼发发，山静鸟飞飞。草笠儿驱犊，荆钗女浣衣。
用十梅韵答冯簿  其一:今代冯野王，声满东海滨。可敬亦可爱，温然气如春。
用十梅韵答冯簿  其二:绿绮弦朱丝，为我调白雪。此亦公绪余，所长兼五绝。
用十梅韵答冯簿  其三:尝试评公诗，崖岸极孤绝。同僚笔可焚，后学巾宜折。
用十梅韵答冯簿  其四:清真去边幅，明白倾底里。枳棘见鸾凰，十倍跫然喜。
用十梅韵答冯簿  其五:讲道师友少，稽古编简残。何以起斯文，念之心为寒。
用十梅韵答冯簿  其六:银钩入翠珉，文字本肤浅。以书不以辞，恃此或行远。
用十梅韵答冯簿  其七:人品如许高，不卑一官小。居之以廉勤，王事岂难了。
用十梅韵答冯簿  其八:霏霏玉麈谈，鄙吝堪澡雪。每见辄有闻，敢惮频磬折。
用十梅韵答冯簿  其九:道本无垢凈，境自有喧寂。愿闻禅说中，何以得真实。
用十梅韵答冯簿  其一○:黄门执戟翁，晚乃薄词赋。我宜草玄文，未必知妙处。
胜赏亭:路入三家市，墙围十亩园。云山如画出，人住小桃源。
赠郭相士:两眼明如月，江湖度十春。问谁当鼎贵，笑说未逢人。
题杨解元寿萱堂二首  其一:济济斑衣子，怡怡白发亲。紫萱偏得地，玉树解留春。
题杨解元寿萱堂二首  其二:冬夏勤温凊，晨昏洁膳羞。堂中人不老，庭下草忘忧。
马上作:心逐轻波去，身随匹马归。据鞍挥泪尽，回首一依依。
梦觉:日永不可过，夜凉愁更多。蝉声嘶晚月，孤枕梦如何。
思家:一别遽如许，归期可奈何。无心恋明月，有泪寄流波。
同家弟赋蜡梅诗得四绝句  其一:朱朱与白白，着意待春开。那知洞房里，已傍额黄来。
同家弟赋蜡梅诗得四绝句  其二:韵胜谁能舍，色庄那得亲。朝阳一映树，到骨不留尘。
同家弟赋蜡梅诗得四绝句  其三:黄罗作广袂，绛帐作中单。人间谁敢着，留得护春寒。
同家弟赋蜡梅诗得四绝句  其四:一花香十里，更值满枝开。承恩不在貌，谁敢鬬香来。
蜡梅四绝句  其一:花房小如许，铜剪黄金涂。中有万斛香，与君细细输。
蜡梅四绝句  其二:来从底处所，黄露满衣湿。缘憨翻得怜，亭亭倚风立。
蜡梅四绝句  其三:奕奕金仙面，排行立晓晴。殷勤夜来雪，少住作珠璎。
蜡梅四绝句  其四:亭亭金步摇，朝日明汉宫。当时好光景，一似此园中。
题持约画轴:日落川更阔，烟生山欲浮。舟中有闲地，载我得同游。
梅花两绝句  其一:客行满山雪，香处是梅花。丁宁明月夜，认取影横斜。
梅花两绝句  其二:晓天青脉脉，玉面立疏篱。山中尔许树，独自费人诗。
正月十六日夜二绝  其一:正月十六夜，竹篱田父家。明月照树影，满山如龙蛇。
正月十六日夜二绝  其二:二更风薄竹，悲吟连夜分。村西递余韵，应胜此间闻。
出山二首  其一:阴岩不知晴，路转见朝日。独行修竹尽，石崖千丈碧。
出山二首  其二:山空樵斧响，隔岭有人家。日落潭照树，川明风动花。
入山二首  其一:出山复入山，路随溪水转。东风不惜花，一暮都开遍。
入山二首  其二:都迷去时景，策杖烟漫漫。微雨洗春色，诸峯生晚寒。
与夏致宏孙信道张巨山同集涧边以散发岩岫为韵赋四小诗  其一:哦诗谷虚响，散发下岩半。披丛涧影摇，集鸟纷然散。
与夏致宏孙信道张巨山同集涧边以散发岩岫为韵赋四小诗  其二:乱石披浅流，水纹如绀发。驰晖忽西没，林光相映发。
与夏致宏孙信道张巨山同集涧边以散发岩岫为韵赋四小诗  其三:举头山围天，濯足树映潭。山中记今日，四士集空岩。
与夏致宏孙信道张巨山同集涧边以散发岩岫为韵赋四小诗  其四:张子卧石榻，夏子理泉窦。孙子独不言，搘颐数烟岫。
衡岳道中  其三:城中望衡山，浮云作飞盖。朅来岩谷游，却在浮云外。
衡岳道中  其四:危亭见上方，林壑带残阳。今日岂无恨，重游却味长。
绝句:野鸭飞无数，桃花湿满枝。竹舆鸣细雨，山客有新诗。
九日示大圆洪智:自得休心法，悠然不赋诗。忽逢重九日，无奈菊花枝。
九月八日戏作两绝句示妻子  其一:今夕知何夕，都如未病时。重阳莫草草，剩作几篇诗。
九月八日戏作两绝句示妻子  其二:小瓮今朝熟，无劳问酒家。重阳明日是，何处有黄花。
偈:火里灵苗秀，无根偏界生。诸人如体悉，千里共途行。
题范文正公书伯夷颂后:高贤邈已远，凛凛生气存。韩范不时有，此心谁与论。
濯缨亭:澄练正萦槛，高屏近拥门。偏宜云惨淡，更好月黄昏。
雷州苏公楼:二苏翰墨仙，谪坠百蛮里。弟兄对床眠，此意孤一世。
寇莱公庙  其一:莱公英特姿，谭笑安社稷。流离死穷荒，志士气益塞。
寇莱公庙  其二:死谪怜忠愍，生还喜子由。荒祠连旧宅，几见海云秋。
邵公济求泰定山房十诗 下马桥:泉下颜光禄，二纪瞻马首。停骖肃松槚，风节应不朽。
邵公济求泰定山房十诗 邵公泉:源深派河汉，蹙蹙寻常窄。嗜芰借甘滋，无涯君子泽。
邵公济求泰定山房十诗 褒劝堂:易经传父子，前后弓帛贲。衣钵堂室中，千古发潜秘。
邵公济求泰定山房十诗 松门:昼扃熟鹿守，晨启素鸦驯。延陵挂孤剑，吴月照峩岷。
邵公济求泰定山房十诗 采薇洞:以心为形役，徇人失天真。蕨薇与杞荑，求仁始得仁。
邵公济求泰定山房十诗 尽山亭:蚁封于何险，酰鸡岂必嗤。须弥一目了，亭中大然之。
邵公济求泰定山房十诗 怀伊亭:龟雒俨如故，玉灵诚有知。归舻带江海，澡濯我清伊。
新辟东轩夜间月色满床可爱简耘老弟:偃息飞檐下，开轩适向东。满床今夜月，只欠与君同。
和姜总管感秋七首  其一:年华纷代谢，时态几沉浮。天末凉风起，何人不感秋。
和姜总管感秋七首  其二:已是诗成集，何妨酒拍浮。人生不行乐，空惜鬓惊秋。
和姜总管感秋七首  其三:向道鲈鱼美，须渠太白浮。季鹰归未得，空忆五湖秋。
和姜总管感秋七首  其四:柏寺官联谬，萍踪宦海浮。向来苕霅梦，罪我亦春秋。
和姜总管感秋七首  其五:故里经年别，虚舟尽日浮。有书谁与寄，目送鴈横秋。
和姜总管感秋七首  其六:窗暗灯花结，帘疎露气浮。晚来城上角，吹断一天秋。
和姜总管感秋七首  其七:诗到齐梁后，名多李杜浮。谁能追正始，蟪小岂知秋。
雨过:处处村舂急，家家晚爨烟。青山映丹杏，过雨转嫣然。
南坡杂兴:寒食无多日，梨花又一春。鹿门山下路，真有姓庞人。
飞鱼港:尝闻一鲤鱼，飞腾作清质。至今涵青霄，尚且浴白日。
合欢诗:尔根深且固，余根浅且洿。移植艮无期，叹息将何如。
塘上行:藕花凉露湿，花缺藕根涩。飞下雌鸳鸯，塘水声溘溘。
京城:驱马出门意，牢落长安心。两事谁向道，自作秋风吟。
独饮:尽欲调太羹，自古无好手。所以山中人，兀兀但饮酒。
嘲荆卿:白虹千里气，血颈一剑义。报恩不到头，徒作轻生士。
代牛言:渴饮颍水流，饿喘吴门月。黄金如可种，我力终不竭。
饿咏:文王久不出，贤士如土贱。妻孥从饿死，敢爱黄金篆。
爱碣山石:碣石何青青，挽我双眼睛。爱尔多古峭，不到人间行。
与孟东野:寒衣草木皮，饥饭葵藿根。不为孟夫子，岂识市井门。
姚秀才爱予小剑因赠:一条古时水，向我手心流。临行泻赠君，勿薄细碎雠。
老恨:雪打杉松残，补书书不完。懒学渭上翁，辛苦把钓竿。
感事三首 一:为国谋羊舌，从来不为身。此心长自保，终不学张陈。
感事三首 二:自笑心何劣，区区辨所冤。伯仁虽到死，终不向人言。
感事三首 三:富贵年皆长，风尘旧转稀。白头方见绝，遥为一沾衣。
题翰林东合前小松:檐碍修鳞亚，霜侵簇翠黄。唯余入琴韵，终待舜弦张。
西还:悠悠洛阳梦，郁郁灞陵树。落日正西归，逢君又东去。
与乐天同葬杓直:元伯来相葬，山涛誓抚孤。不知他日事，兼得似君无。
旅眠:内外都无隔，帷屏不复张。夜眠兼客坐，同在火炉床。
合衣寝:良夕背灯坐，方成合衣寝。酒醉夜未阑，几回颠倒枕。
竹簟:竹簟衬重茵，未忍都令卷。忆昨初来日，看君自施展。
牡丹二首 一:簇蘂风频坏，裁红雨更新。眼看吹落地，便别一年春。
牡丹二首 二:繁绿阴全合，衰红展渐难。风光一抬举，犹得暂时看。
象人:被色空成象，观空色异真。自悲人是假，那复假为人。
岁日:一日今年始，一年前事空。凄凉百年事，应与一年同。
赠熊士登:平生本多思，况复老逢春。今日梅花下，他乡值故人。
夏阳亭临望寄河阳侍御尧:望远音书绝，临川意绪长。殷勤眼前水，千里到河阳。
日高睡:隔是身如梦，频来不为名。怜君近南住，时得到山行。
辋川:世累为身累，闲忙不自由。殷勤辋川水，何事出山流。
天坛归:为结区中累，因辞洞里花。还来旧城郭，烟火万人家。
雨后:倦寝数残更，孤灯暗又明。竹梢余雨重，时复拂帘惊。
晴日:多病苦虚羸，晴明强展眉。读书心绪少，闲卧日长时。
直台:麋入神羊队，乌惊海鹭眠。仍教百余日，迎送直厅前。
行宫:寥落古行宫，宫花寂寞红。白头宫女在，闲坐说玄宗。
醉行:秋风方索漠，霜貌足暌携。今日骑骢马，街中醉蹋泥。
指巡胡:遣闷多凭酒，公心只仰胡。挺身唯直指，无意独欺愚。
饮新酒:闻君新酒熟，况值菊花秋。莫怪平生志，图销尽日愁。
香球:顺俗唯团转，居中莫动摇。爱君心不恻，犹讶火长烧。
嘉陵水:尔是无心水，东流有恨无。我心无说处，也共尔何殊。
漫天岭赠僧:五上两漫天，因师忏业缘。漫天无尽日，浮世有穷年。
百牢关:天上无穷路，生期七十间。那堪九年内，五度百牢关。
二月十九日酬王十八全素:君念世上川，嗟予老瘴天。那堪十日内，又长白头年。
乐府古题序 古筑城曲五解 一:年年塞下丁，长作出塞兵。自从冒顿强，官筑遮虏城。
乐府古题序 古筑城曲五解 二:筑城须努力，城高遮得贼。但恐贼路多，有城遮不得。
乐府古题序 古筑城曲五解 三:丁口传父言，莫问城坚不。平城被虏围，汉劚城墙走。
乐府古题序 古筑城曲五解 四:因兹请休和，虏往骑来过。半疑兼半信，筑城犹嵯峨。
乐府古题序 古筑城曲五解 五:筑城安敢烦，愿听丁一言。请筑鸿胪寺，兼愁虏出关。
鱼中素:重迭鱼中素，幽缄手自开。斜红余泪迹，知着脸边来。
桃花:桃花浅深处，似匀深浅妆。春风助肠断，吹落白衣裳。
逢白公:远路事无限，相逢唯一言。月色照荣辱，长安千万门。
道中古意二绝  其一:桃李寂无言，垂杨照溪绿。不见苎萝人，空吟若邪曲。
道中古意二绝  其二:浣纱寂不好，辛苦触战箭。东施无丽质，安稳嫁乡县。
观禊帖有感三绝  其一:古人赋多情，无事辄愁苦。兰亭一觞咏，感慨乃如许。
观禊帖有感三绝  其二:宝章薶九泉，摹本范百世。白鹅满波间，谁识腕中意。
观禊帖有感三绝  其三:三日天气新，禊饮传自古。今人不好事，佳节弃如土。
初秋二首  其一:急雨过窗纸，新凉生簟藤。蹒跚老铃下，来炷壁间灯。
初秋二首  其二:壮岁故多病，老年知不堪。何须看公案，只此是真参。
蝙蝠:伏翼昏飞急，营营定苦饥。聚蚊充口腹，生汝亦奚为。
蛩:壁下秋虫语，一蛩鸣独雄。自然遭迹捕，窘束入雕笼。
四花:素馨间末利，木犀和玉簪。医来都屏去，头眩怕香侵。
题徐熙杏花:老枝当岁寒，芳蘤春澹泞。雾绡轻欲无，娇红恐飞去。
题赵昌木瓜花:秋风魏瓠实，春雨燕脂花。彩笔不可写，滴露匀朝霞。
题易元吉獐猿两图二首  其一:择食麕相唤，无人意不惊。猿啼风动叶，机熟两忘情。
题易元吉獐猿两图二首  其二:乌逐山公噪，惊麕仰望疑。春林无一事，獝狘自生悲。
题张希贤纸本花四首 牡丹:洛花肉红姿，蜀笔丹砂染。生绡多俗格，纸本有真艳。
题张希贤纸本花四首 常春:染根得灵药，无时不春风。倚阑与挂壁，相伴岁寒中。
题张希贤纸本花四首 红梅:酒力欺朝寒，潮红上妆面。桃李漫同时，输了春风半。
题张希贤纸本花四首 鸡冠:号名极形似，摹写与真逼。聊以画滑稽，慰我秋园寂。
题赵昌四季花图 海棠梨花:醉红睡未熟，泪玉春带雨。阿环不可招，空寄凭肩语。
题赵昌四季花图 葵花萱草:卫足保明哲，忘忧助欢娱。欣欣夏日永，媚我幽人庐。
题赵昌四季花图 拒霜旱莲:霜天木芙蓉，陆地旱莲草。水花云锦尽，不见秋风好。
题赵昌四季花图 梅花山茶:月淡玉逾瘦，雪深红欲燃。同时不同调，聊用慰衰年。
十月二十六日三偈  其一:声闻与色尘，普以妙香熏。昔汝来迷我，今吾却戏君。
十月二十六日三偈  其二:有个安心法，无时不可行。只将今日事，随分了今生。
十月二十六日三偈  其三:窗外尘尘事，窗中梦梦身。既知身是梦，一任事如尘。
代门生作立春书门贴子诗四首  其一:暖日黄金柳，光风白玉梅。门阑开寿域，人物满春台。
代门生作立春书门贴子诗四首  其二:有喜何须药，无尘即是仙。壶中春日月，聊数八千年。
代门生作立春书门贴子诗四首  其三:草木沾云露，峰峦近壁奎。新春行乐处，南北共花溪。
代门生作立春书门贴子诗四首  其四:日月添书帙，湖山引杖藜。剩周花甲子，多醉玉东西。
题蜀果图四首 木瓜:沉沉黛色浓，糁糁金沙绚。却笑宣州房，竞作红妆面。
题蜀果图四首 樱桃:火齐宝璎珞，垂于绿茧丝。幽禽都未觉，和露折新枝。
题蜀果图四首 石榴:日烘古锦囊，露浥红玛瑙。玉池咽清肥，三彭迹如扫。
题蜀果图四首 甘瓜:夏肤粗已皴，秋蔕熟将脱。不辞抱蔓归，聊慰相如渴。
题毕少董翻经图:绛帐胡沙暗，青编古意深。谁知洛下咏，中有越人吟。
代儿童作立春贴门诗三首  其一:剪彩宜春胜，泥金祝寿幡。雪梅同雪鬓，相对两凌寒。
代儿童作立春贴门诗三首  其二:绿野添花径，青春引杖藜。家人行乐处，双劝玉东西。
代儿童作立春贴门诗三首  其三:盛族推山长，修龄号栎翁。屏花春不老，日日是东风。
代儿童作端午贴门诗三首  其一:画合围香里，明窗宴坐中。兵符不须篆，丹转药炉红。
代儿童作端午贴门诗三首  其二:管领神仙侣，追陪山长家。往来惟意适，歌舞对年华。
霜后纪园中草木十二绝  其一:菊老芙蓉退，化工少均逸。蚤晚梅花动，从此无闲日。
霜后纪园中草木十二绝  其二:遮藏末利槛，缠裹芭蕉身。我亦入室处，忍寒待阳春。
霜后纪园中草木十二绝  其三:制芰亦不急，缊袍堪御冬。从渠抱枝槁，摵摵鸣霜风。
霜后纪园中草木十二绝  其四:种葵如种麦，隔岁已下子。仅成一干花，浪备四时气。
霜后纪园中草木十二绝  其五:棠梨芳意多，颇惜岁晼晚。殷勤小春花，特地慰愁眼。
霜后纪园中草木十二绝  其六:牡丹初翦时，已具新花眼。代谢不容发，笑杀铁门限。
霜后纪园中草木十二绝  其七:客从扬州来，遗我扬州花。筠笼贮枯枿，明年擅春华。
霜后纪园中草木十二绝  其八:风倒酴醿架，长条头抢地。趁渠未萌芽，政可相料理。
霜后纪园中草木十二绝  其九:清霜染柿叶，荒园有佳趣。留连伴岁晚，莫作流红去。
霜后纪园中草木十二绝  其一○:真珠缀玉船，梧子炒可供。莫嫌能堕发，老夫头已童。
霜后纪园中草木十二绝  其一一:桃能驱不祥，霜后叶铺地。抱枝昆仑奴，犹解御魑魅。
霜后纪园中草木十二绝  其一二:门冬如佳隶，长年护阶除。生儿乃不凡，磊落玻璃珠。
瓶花二首  其一:水仙携蜡梅，来作散花雨。但惊醉梦醒，不辨香来处。
瓶花二首  其二:小梅未可折，不折惜空回。拥鼻捻一枝，也道探春来。
瑞香三首  其一:小槛移秀色，端来媚禅房。道人不解饮，醺然醉天香。
瑞香三首  其二:紫云蹙绣被，团栾覆衣篝。浓熏百和韵，香极却成愁。
瑞香三首  其三:一丛三百朶，细细拆浓檀。帘幕护花气，不知窗外寒。
董主簿正道壁间作水墨老梅一枝宿鹊缩脰合半眼栖焉:斜枝饱风雪，疎花淡冰玉。一鹊忍清寒，居然伴幽独。
宿长林:雾月撩人白，风灯恼客青。倦多资美睡，酒薄免迟醒。
至日前思亲:节近亲庭远，天寒日暮时。未风窗已报，欲雪脚先知。
绝句:枫老颜方少，山晴气反昏。旧贫今更甚，已冷幸犹暄。
赠刘讽:林下人归少，君归不待年。能令两蜀士，叹甚二疏贤。
诗一首:多罗四十年，偶未识摩毡。近有王宣政，时时与纸钱。
林翠:鬰鬰长条抽，林间翠堪翦。背岭山气浓，幽人趣不浅。
初见杏花:不待春风徧，烟林独早开。浅红欺醉粉，肯信有江梅。
新秋普明院竹林小饮得高树早凉归  其一:翻然思何苦，昨夜秋风高。良友念将别，幅巾邀此遨。
新秋普明院竹林小饮得高树早凉归  其二:清梵隔寒流，乱蝉鸣古树。谁知林下游，复得杯中趣。
新秋普明院竹林小饮得高树早凉归  其三:池上暑风收，竹间秋气早。回塘莫苦留，已变王孙草。
新秋普明院竹林小饮得高树早凉归  其四:未坠高梧叶，初生玉井凉。愁心异潘岳，独自向河阳。
新秋普明院竹林小饮得高树早凉归  其五:不减阮家会，所嗟当北归。厌厌敢辞醉，明发此欢非。
拟玉台体七首 欲眠:鸳鸯罗荐开，翡翠香帏寂。解带竟羞明，移灯向东壁。
拟玉台体七首 携手曲:携手出中闺，殷勤克密期。密期虽不远，回顾步迟迟。
拟玉台体七首 雨中归:来时云冉冉，去值雨霏霏。莫怪罗衣湿，荆王梦罢归。
拟玉台体七首 别后:昨日日暮别，今日日暮愁。犹认纵裙色，依依在石榴。
拟玉台体七首 夜夜曲:情来不自理，明月生南楼。坐感昔时乐，飜成此夜愁。
拟玉台体七首 落日窗中坐:含情独不语，落日窗中时。妾意与君意，相思只自知。
拟玉台体七首 领边绣:出门重新制，纤手行自整。愿作花工儿，长年承素颈。
早行道中相逢:黯黯雨云晦，骎骎车马繁。唯忧不及见，及见反无言。
古意:故人留雅曲，今与新人弹。新人听不足，复使后人欢。
夏夜小亭有怀:西南雨气浓，林上昏月色。寒影不随人，寥寥空露白。
田家:南山尝种豆，碎荚落风雨。空收一束萁，无物充煎釜。
陶者:陶尽门前土，屋上无片瓦。寸指不沾泥，鳞鳞居大厦。
寄公异弟:池塘去后春，一夕生绿草。无由梦阿连，诗句何能好。
铜坑:碧矿不出土，青山凿不休。青山凿不休，坐令鬼神愁。
对花有感:新花朝竟妍，故花色顦顇。明日花更开，新花何以异。
啄木:中园啄尽蠹，未肯出林飞。不识黄金弹，双翎坠落晖。
留别李君君颇有归意而未遂:酌我罇中酒，知君羡北归。如何沙上鸟，远逐片帆飞。
雍丘逢钱寺丞载阳:殷勤魏公子，落莫吴王孙。下客独垂泪，伤心思旧恩。
依韵和徐元舆读寄内诗戏成:鸳鸯同白首，相得在中河。水客莫惊笑，云间比翼多。
王殿丞赴莫州日就余求钓竿数茎以往今因其使回戏赠:去日觅钓竿，定能垂钓否。若不暇钓鱼，钓竿当去取。
咏蜘蛛:日结一尺网，知吐几尺丝。百虫为尔食，九腹常苦饥。
昆阳城:试看昆阳下，白骨犹衔镞。莫愿隍水头，更添新鬼哭。
老牛陂:吴牛行欲老，汉马焉得肥。筋力不可恃，游子当念归。
观扱兔:莽莽蒿莱下，纷纷狡兔迷。枯枝坐守者，若个是忘归。
灯花:灼灼生寒烬，终朝照席明。从教占有验，燃灭本无情。
游元紫芝琴堂:访古历荒城，城孤落日鸣。人琴两不见，破月高台倾。
寒草:寒草纔变枯，陈根已含绿。始知天地仁，谁道风霜酷。
疲马:疲马不畏鞭，暮途知几千。当须量马力，始得君马全。
月晕:月晕已知风，灯花先作喜。明日挂帆归，春湖能几里。
社前:欲社先知雨，将归未见花。那能长作客，夜夜梦还家。
得山雨:急雨射苍壁，溅林跳万珠。山根水壅壑，漫窍若注壶。
将行与蔡仲谋饮分席上果得桃:曾无千岁人，安见千岁实。聊效昔所投，琼瑶报非一。
依韵和通判太博雪后招饮二首  其一:雪晴何所乐，乐趣在杯中。况复君家美，雕盘脍缕红。
依韵和通判太博雪后招饮二首  其二:邀饮奏醴醪，案杯烹蟹螯。吾非独醒者，莫诵楚人骚。
和资政侍郎湖亭杂咏绝句十首 远山:插云千万重，一望不可暂。前岭与后峯，翠色浓复淡。
和资政侍郎湖亭杂咏绝句十首 莲塘:不畏塘雨急，钿叶自相遮。纹禽忽飞去，冲落波上霞。
和资政侍郎湖亭杂咏绝句十首 渔潭:烟潭深不极，鉴碧无菱花。日脚下波心，澄江见鱼虾。
和资政侍郎湖亭杂咏绝句十首 稻畦:浅浅碧水平，青青稻苗长。偏知楚客爱，白鹭飞下上。
和资政侍郎湖亭杂咏绝句十首 苔径:林间夏雨滋，复有斜阳照。绿浄不摇风，从教春草笑。
和资政侍郎湖亭杂咏绝句十首 流泉:石齿嚼寒声，粼粼萦曲处。有时浮落英，又过城根去。
和资政侍郎湖亭杂咏绝句十首 小桥:伐桂向芳洲，跨波湾势小。时爱游人渡，游人在林杪。
和资政侍郎湖亭杂咏绝句十首 渔艇:古木刳为舟，野藤牵作缆。钓人寒雨中，远望烟蓑暗。
和资政侍郎湖亭杂咏绝句十首 采菱:紫角菱实肥，青铜菱叶老。孤根未能定，不及寒塘草。
和资政侍郎湖亭杂咏绝句十首 汀鹭:食鱼日已晚，矫翼烟际还。不与鴈鹜竞，风标亦自闲。
谕鸥:翩翩沙上鸥，安用避渔舟。渔人在鱼利，何异尔所求。
新雁:寒雁与寒来，夜落汀洲宿。泊船人不寐，月下声相续。
荆州歌二首 一:渚宫杨柳暗，麦城朝雉飞。可怜踏青伴，乘暖着轻衣。
荆州歌二首 二:今日好南风，商旅相催发。沙头樯竿上，始见春江阔。
纪南歌:风烟纪南城，尘土荆门路。天寒多猎骑，走上樊姬墓。
视刀环歌:常恨言语浅，不如人意深。今朝两相视，脉脉万重心。
三阁辞四首 一:贵人三阁上，日晏未梳头。不应有恨事，娇甚却成愁。
三阁辞四首 二:珠箔曲琼钩，仔细见扬州。北兵那得度，浪话判悠悠。
三阁辞四首 四:三人出眢井，一身登槛车。朱门漫临水，不可见鲈鱼。
纥那曲二首 一:杨柳郁青青，竹枝无限情。周郎一回顾，听唱纥那声。
纥那曲二首 二:踏曲兴无穷，调同词不同。愿郎千万寿，长作主人翁。
淮阴行五首 一:簇簇淮阴市，竹楼缘岸上。好日起樯竿，乌飞惊五两。
淮阴行五首 二:今日转船头，金乌指西北。烟波与春草，千里同一色。
淮阴行五首 三:船头大铜镮，摩挲光阵阵。早早使风来，沙头一眼认。
淮阴行五首 四:何物令侬羡，羡郎船尾燕。衔泥趂樯竿，宿食长相见。
淮阴行五首 五:隔浦望行船，头昂尾幰幰。无奈晚来时，清淮春浪软。
浑侍中宅牡丹:径尺千余朵，人间有此花。今朝见颜色，更不向诸家。
咏红柿子:晓连星影出，晚带日光悬。本因遗采掇，翻自保天年。
秋风引:何处秋风至，萧萧送鴈羣。朝来入庭树，孤客最先闻。
柳花词三首 一:开从绿条上，散逐香风远。故取花落时，悠扬占春晚。
柳花词三首 二:轻飞不假风，轻落不委地。撩乱舞晴空，发人无限思。
柳花词三首 三:晴天闇闇雪，来送青春暮。无意似多情，千家万家去。
路傍曲:南山宿雨晴，春入凤凰城。处处闻弦管，无非送酒声。
君山怀古:属车八十一，此地阻长风。千载威灵尽，赭山寒水中。
庭竹:露涤铅粉节，风摇青玉枝。依依似君子，无地不相宜。
唐郎中宅与诸公同饮酒看牡丹:今日花前饮，甘心醉数杯。但愁花有语，不为老人开。
题寿安甘棠馆二首 一:公馆似仙家，池清竹径斜。山禽忽惊起，冲落半岩花。
题寿安甘棠馆二首 二:门前洛阳道，门里桃花路。尘土与烟霞，其间十余步。
古词二首 一:轩后初冠冕，前旒为蔽明。安知从复道，然后见人情。
古词二首 二:簿领乃俗士，清谈信古风。吾观苏令绰，朱墨一何工。
寓兴二首 一:常谈即至理，安事非常情。寄语何平叔，无为轻老生。
寓兴二首 二:世途多礼数，鹏鷃各逍遥。何事陶彭泽，抛官为折腰。
咏史二首 一:骠骑非无势，少卿终不去。世道剧颓波，我心如砥柱。
咏史二首 二:贾生明王道，卫绾工车戏。同遇汉文时，何人居贵位。
经檀道济故垒:万里长城坏，荒营野草秋。秣陵多士女，犹唱白符鸠。
伤段右丞:江海多豪气，朝廷有直声。何言马蹄下，一旦是佳城。
伤独孤舍人:昔别矜年少，今悲丧国华。远来同社燕，不见早梅花。
再伤庞尹:京兆归何处，章台空暮尘。可怜鸾镜下，哭杀画眉人。
敬酬微公见寄二首 一:凄凉沃州僧，顦顇柴桑宰。别来二十年，唯余两心在。
敬酬微公见寄二首 二:越江千里镜，越岭四时雪。中有逍遥人，夜深观水月。
鄂渚留别李二十一表臣大夫:高樯起行色，促柱动离声。欲问江深浅，应如远别情。
荅表臣赠别二首 一:昔为瑶池侣，飞舞集蓬莱。今作江汉别，风雪一徘徊。
荅表臣赠别二首 二:嘶马立未还，行舟路将转。江头瞑色深，挥袖依稀见。
始发鄂渚寄表臣二首 一:祖帐管弦绝，客帆西风生。回车已不见，犹听马嘶声。
始发鄂渚寄表臣二首 二:晓发柳林戍，遥城闻五鼓。忆与故人眠，此时犹晤语。
出鄂州界怀表臣二首 一:离席一挥杯，别愁今尚醉。迟迟有情处，却恨江帆驶。
出鄂州界怀表臣二首 二:梦觉疑连榻，舟行忽千里。不见黄鹤楼，寒沙雪相似。
和游房公旧竹亭闻琴绝句:尚有竹间路，永无綦下尘。一闻流水曲，重忆餐霞人。
西州李尚书知愚与元武昌有旧远示二篇吟之泫然因以继和二首 一:如何赠琴日，已是绝弦时。无复双金报，空余挂剑悲。
西州李尚书知愚与元武昌有旧远示二篇吟之泫然因以继和二首 二:宝匣从此闲，朱弦谁复调。祗应随玉树，同向土中销。
别苏州二首 一:三载为吴郡，临岐祖帐开。虽非谢桀黠，且为一裴回。
别苏州二首 二:流水阊门外，秋风吹柳条。从来送客处，今日自魂销。
罢和州游建康:秋水清无力，寒山暮多思。官闲不计程，徧上南朝寺。
九日登高:世路山河险，君门烟雾深。年年上高处，未省不伤心。
荅柳子厚:年方伯玉早，恨比四愁多。会待休车骑，相随出罻罗。
馆娃宫在旧郡西南砚石山前瞰姑苏台傍有采香径梁天监中置佛寺曰灵岩即故宫也信为绝境因赋二章 一:宫馆贮娇娃，当时意大夸。艳倾吴国尽，笑入楚王家。
馆娃宫在旧郡西南砚石山前瞰姑苏台傍有采香径梁天监中置佛寺曰灵岩即故宫也信为绝境因赋二章 二:月殿移椒壁，天花代舜华。唯余采香径，一带绕山斜。
圣明乐:九陌祥烟合，千春瑞月明。宫花将苑柳，先发凤皇城。
献寿词:玉帛殊方至，歌钟比屋闻。华夷今一贯，同贺圣朝君。
宫中乐五首 一:网户交如绮，纱窗薄似烟。乐吹天上曲，人是月中仙。
宫中乐五首 二:翠匣开寒镜，珠钗挂步摇。妆成祗畏晓，更漏促春宵。
宫中乐五首 三:红果瑶池实，金盘露井冰。甘泉将避暑，台殿晓光凝。
宫中乐五首 四:月采浮鸾殿，砧声隔凤楼。笙歌临水槛，红烛乍迎秋。
宫中乐五首 五:奇树留寒翠，神池结夕波。黄山一夜雪，渭水泻声多。
春游曲三首 一:烟柳飞轻絮，风榆落小钱。蒙蒙百花里，罗绮竞秋千。
春游曲三首 二:骋望登香阁，争高下砌台。林间踏青去，席上寄笺来。
春游曲三首 三:行乐三春节，林花百和香。当年重意气，先占鬬鸡场。
春闺思:袅袅城边柳，青青陌上桑。提笼忘采叶，昨夜梦渔阳。
春江曲二首 一:家寄征河岸，征人几岁游。不如潮水信，每日到沙头。
春江曲二首 二:乘晓南湖去，参差迭浪横。前洲在何处，霜里鴈嘤嘤。
太平词:圣德超千古，皇威静四方。苍生今息战，无事觉时良。
陇上行:行到黄云陇，唯闻羌戍鼙。不如山下水，犹得任东西。
思君恩:紫禁香如雾，青天月似霜。云韶何处奏，祗是在朝阳。
王昭君:仙娥今下嫁，骄子自同和。剑戟归田尽，牛羊绕塞多。
和李德裕房公旧竹亭闻琴:石室寒飙惊，孙枝雅器裁。坐来山水操，玄断吊遗埃。
官舍迎内子有庭花开:芍药斩新栽，当庭数朵开。东风与拘束，留待细君来。
劝僧酒:劝僧一杯酒，共看青青山。酣然万象灭，不动心印闲。
登郭隗台:燕相谋在兹，积金黄巍巍。上诸欲何颜，使我千载悲。
和舍弟惜花绝句:去年无花看，今年未看花。更闻飘落尽，走马向谁家。
河中城南姚家浴后题赠主人:新浴振轻衣，满堂寒月色。主人有美酒，况是曾相识。
吐蕃别馆月夜:三五穷荒月，还应照北堂。回身向暗卧，不忍见圆光。
巩路感怀:马嘶白日暮，剑鸣秋气来。我心浩无际，河上空徘徊。
题梁宣帝陵二首 一:即雠终自翦，覆国岂为雄。假号孤城里，何殊在甬东。
题梁宣帝陵二首 二:祀夏功何薄，尊周义不成。凄凉庾信赋，千载共伤情。
吐蕃别馆送杨七录事先归:愁云重拂地，飞雪乱遥程。莫虑前山暗，归人正眼明。
楚州追制后舍弟直长安县失囚花下共饮:天子收郡印，京兆责狱囚。狂兄与狂弟，不解对花愁。
衡州早春二首 一:碧水何逶迤，东风吹沙草。烟波千万曲，不辨嵩阳道。
衡州早春二首 二:病肺不饮酒，伤心不看花。惟惊望乡处，犹自隔长沙。
郡内书怀寄刘连州窦夔州:朱邑何为者，桐乡有古祠。我心常所慕，二郡老人知。
偶然作二首 一:栖栖复汲汲，忽觉年四十。今朝满衣泪，不是伤春泣。
偶然作二首 二:中夜兀然坐，无言空涕洟。丈夫志气事，儿女安得知。
归信吟:泪墨洒为书，将寄万里亲。书去魂亦去，兀然空一身。
怨诗:试妾与君泪，两处滴池水。看取芙蓉花，今年为谁死。
闲怨:妾恨比斑竹，下盘烦冤根。有笋未出土，中已含泪痕。
古意:河边织女星，河畔牵牛郎。未得渡清浅，相对遥相望。
古别离:欲别牵郎衣，郎今到何处。不恨归来迟，莫向临邛去。
戏赠陆大夫十二丈 一:莲子不可得，荷花生水中。犹胜道傍柳，无事荡春风。
戏赠陆大夫十二丈 二:渌萍与荷叶，同此一水中。风吹荷叶在，渌萍西复东。
戏赠陆大夫十二丈 三:莲叶未开时，苦心终日卷。春水徒荡漾，荷花未开展。
感怀 八:有鸟东西来，哀鸣过我前。愿飞浮云外，饮啄见青天。
古兴:楚血未干衣，荆虹尚埋辉。痛玉不痛身，抱璞求所归。
游子:萱草生堂阶，游子行天涯。慈亲倚堂门，不见萱草花。
再下第:一夕九起嗟，梦短不到家。两度长安陌，空将泪见花。
渭上思归:独访千里信，回临千里河。家在吴楚乡，泪寄东南波。
邀花伴:边地春不足，十里见一花。及时须邀游，日莫饶风沙。
看花 五:三年此村落，春色入心悲。料得一孀妇，经时独泪垂。
偈五十三首  其五二:古佛有通津，当阳亘古今。悬崖能撒手，一语直千金。
为佛眼下火:如来涅盘日，娑罗双树间。放出三昧火，阇维金色身。
偈三首  其二:本来无形段，那复有唇觜。特地广称扬，替他说道理。
宿皇恐滩:倦客逢长至，扁舟泊远滩。居常谙寂寞，童稚笑相欢。
浮云楼:安州水西寺，李白旧题诗。今古已堪叹，风烟独昔时。
题藏春谷壁:林外鸟声欢，江南尚小寒。回头又春色，早晚谷中看。
排闷:冻雨涨中庭，微风沦止水。泛泛藕花飘，眇眇僊茅靡。
跋徐白鱼虾:江湖各相忘，鱼虾同一波。谁能写此妙，徐白名不磨。
漫兴:莫愁愁不至，排闷闷还来。谁会登临意，东风莫见猜。
归自潘氏园途中遇雨有感:渐愧日晖晖，依人好鸟飞。归来湖上路，小雨却沾衣。
戏效吴语:风絮鹅毛乱，春畴鲜血肥。恼侬故乡梦，鸟劝不如归。
戏赠弹筝小妓:小鬟弹啄木，写出林间曲。空闻剥啄声，虚堂耿华烛。
偶咏:黄鸟余秋声，红菊作秋艳。一室得自娱，四时本无念。
题胡潜风雨山水图:胡生好山水，烟雨山更好。鸿雁书远空，马牛风塞草。
庐山:山瀑两道泻，木叶四时春。日暝不知去，鱼鸟会留人。
西山:云中听鸡犬，不见有人家。野水侵官道，山云惹客衣。
云溪院:水竹依山在，烟霞并舍分。秋添中夜雨，冷浸一溪云。
荐福院:曲径因山转，精庐到地成。楼从云表出，人在日边行。
与吴迪吉刘夷季饶次守同集酒酣题壁先归:再为城南游，百花已狂飞。更堪逢恶客，骑马风中归。
悠然斋:可到羲皇上，不离方丈间。初无盈把菊，尽日对南山。
田家谣:父耕原上田，子斸山下荒。六月一禾生，官家一开仓。
道士:头戴鹿胎皮，身披鹤氅衣。月寒丹井立，霜白醮坛归。
梦中作:山色浓如滴，湖光平如席。风月不相识，相逢便相得。
干峰十方薄伽梵:须弥头倒卓，碧海起清风。东弗已摇落，西瞿花正红。
即心即佛:风劲叶频落，山高日易沈。坐中人不见，窗外白云深。
僧问四料拣因而颂之  其一:夺人不夺境，山河光炯炯。若谓露全身，重添眼中眚。
僧问四料拣因而颂之  其二:夺境不夺人，虚空问四邻。从来无眹兆，何事起埃尘。
僧问四料拣因而颂之  其三:人境两俱夺，倒转舌头说。四句若为分，昙花生枯枿。
僧问四料拣因而颂之  其四:人境俱不夺，东西任该抹。七九六十三，相逢阿喇喇。
总颂:人境夺不夺，千手未拈掇。捧出黄金盘，赠君贮明月。
答问颂五首  其二:一棒一条痕，蒺蔾好自吞。仙陀还蹉过，赢得瞎馿存。
答问颂五首  其三:东山水上行，枯骨壮韩情。藤林荒已久，三句若为明。
答问颂五首  其四:乌鸡头带雪，偏正没安排。明月堂前意，悠悠莫乱猜。
答问颂五首  其五:问取修山主，浅浅实甚深。若谓唯心现，玄艘已陆沉。
迷悟何从:恰恰今人用，明明古佛心。寒云归碧嶂，幽鸟下青林。
白珪无玷:云生不翳空，日上难逃影。相逢一笑中，何须重反省。
小偈四首寄示心然道人聊资体味以进个中精淳之趣  其一:心然法法然，法异心心异。透过然异来，许你个巴鼻。
小偈四首寄示心然道人聊资体味以进个中精淳之趣  其二:个中好巴鼻，言下须瞥地。寂寂要惺惺，当机善游戏。
小偈四首寄示心然道人聊资体味以进个中精淳之趣  其三:心然法法死，大用始全举。的的彻生生，互非互相许。
小偈四首寄示心然道人聊资体味以进个中精淳之趣  其四:非许复何如，法界一蘧庐。于中全谛实，此外尽撩虚。
山中偶作五首  其一:万化曾无间，真机宛自灵。白云盘作盖，青嶂列为屏。
山中偶作五首  其二:猛虎啸寒谷，乌鸦噪晚晖。圆通门大启，何事不同归。
山中偶作五首  其三:坐石吊孤影，看云笑此身。蒲团无限意，分付与何人。
山中偶作五首  其四:渐老便幽僻，西来意亦迷。不知师子吼，何似野猿啼。
山中偶作五首  其五:爽快怜清景，迟回出草庵。寒山一倾盖，明月印寒潭。
岩畔春将老四首  其一:岩畔春将老，香风匝地生。囊藏无底钵，高卧笑毗城。
岩畔春将老四首  其二:岩畔春将老，残花自点苔。牛头峰下客，曾见祖师来。
岩畔春将老四首  其三:岩畔春将老，阶前碧草深。浏阳好风骨，一句有知音。
岩畔春将老四首  其四:岩畔春将老，憨痴兴转多。时时逢野老，共唱哩棱啰。
偈十九首  其一四:空中呈鸟迹，水上露灯球。要辨渠端的，玉人骑铁牛。
偈十九首  其一六:孤村黄叶落，深院桂花香。志士惜日短，愁人知夜长。
偈二十四首  其五:二月桃花红，三月李花白。要调满庭芳，须会十八拍。
用蔡伯世韵作诗寄之兼简吕居仁兄弟十首  其一:蔡侯材栋梁，向来饱霜露。十年林下思，常恐庾尘污。
用蔡伯世韵作诗寄之兼简吕居仁兄弟十首  其二:人生落世故，至宝堕深井。傥无自拔计，金玉谩弃屏。
用蔡伯世韵作诗寄之兼简吕居仁兄弟十首  其三:至理本旷夷，小道皆左僻。信能弹指了，可死不待夕。
用蔡伯世韵作诗寄之兼简吕居仁兄弟十首  其四:松毛巧妇禽，螺殻寄居虫。二物自广大，那知十方空。
用蔡伯世韵作诗寄之兼简吕居仁兄弟十首  其五:百年固多变，深谷或高岸。要知悟破迷，大似理易乱。
用蔡伯世韵作诗寄之兼简吕居仁兄弟十首  其六:见弹已求炙，亡羊犹补牢。功成无早暮，事竟等卑高。
用蔡伯世韵作诗寄之兼简吕居仁兄弟十首  其七:君岂蔡子叔，我非支道林。何当速相就，为子细征心。
用蔡伯世韵作诗寄之兼简吕居仁兄弟十首  其八:沉水博山炉，积灰如雪霜。何如坐三昧，自熏成定香。
用蔡伯世韵作诗寄之兼简吕居仁兄弟十首  其九:三世如旦暮，四大转风火。傥能了无生，如观掌中果。
用蔡伯世韵作诗寄之兼简吕居仁兄弟十首  其一○:学道十万众，得者一二稀。寄声故曹耦，舍此将安归。
悼慧休:休公遂不起，难料复难忘。玉骨随薪尽，空留一分香。
春雪:春雪堕如簁，浑家醉不知。泥留虎斗迹，愁杀路傍儿。
花下:花下一壶酒，定将谁举杯。雪英飞落近，疑是故人来。
沈坦之将归溧阳值雨留吾庐久之三首  其二:檐雨乱淋幔，风悲兰杜秋。相看更促膝，人老自多愁。
沈坦之将归溧阳值雨留吾庐久之三首  其三:片云头上黑，淅淅野风秋。室妇叹鸣鹳，分为两地愁。
离升州作:相看不忍发，惨淡暮潮平。语罢更携手，月明洲渚生。
春怨:扫地待花落，惜花轻着尘。游人少春恋，踏去却寻春。
桑:溪桥接桑畦，钩笼晓群过。今朝去何早，向晚蚕恐饿。
题宝岩寺寒碧亭二首  其二:风吹洞口云，水动山头月。野老时问人，前村多少雪。
题杨溪:桥横葛仙陂，住近杨雄宅。主人胡不归，为我炊香白。
诗二首  其一:牛斗东边窄，三吴西角深。山能醒客酒，江会冷人心。
题州宅{舟羲}阁:济川须用楫，罔水戒行舟。四海风波路，安眠是胜游。
潇湘八景诗 潇湘夜雨:终夜雨潇潇，闷杀孤舟客。滴滴打蓬声，错讶灵妃瑟。
潇湘八景诗 洞庭夜月:秋夜凈无云，嫦娥展孤镜。灏气浸澄波，荡漾光还定。
潇湘八景诗 远浦归帆:极浦一帆回，招招近岸开。倚船试相问，莫是故乡来。
潇湘八景诗 平沙落雁:唤侣下寒汀，争宿芦花萼。夜半渔翁过，惊起还飞落。
潇湘八景诗 烟寺晚钟:野烟寺初暝，僧添宝篆香。鲸音送残照，敲落楚天霜。
潇湘八景诗 渔村夕照:日落大江头，返照江村里。独有羡鱼翁，垂纶收不起。
潇湘八景诗 山市晴岚:茅屋开山脚，岚光映日光。行人消野兴，个个醉壶觞。
潇湘八景诗 江天暮雪:江上雪纷纷，风寒天已暮。中有泛舟人，兴尽迷归路。
游安乐山:苔径傍岩斜，林间是道家。夜潭鱼戏月，春地鹿眠花。
诗一首:国初吾乡民，万户一逢掖。盖自咸平后，俊髦始接迹。
齐山晚归:饮散齐山晚，夕阳秋浦红。不须鞭五马，十里听松风。
出都次南顿:驻马绿阴下，离人正忆家。可怜桃李树，犹有未开花。
酴醿:清香无物敌，粉叶自成围。白玉珑璁髻，珍珠缨络衣。
题僧文莹所居壁:西湖频送客，绿波舟檝轻。春入萝径静，浪花翻远晴。
祈雨:平地三尺雨，农家三尺金。我愿此雨力，生穗长如林。
紫花砚:耕得紫玻璃，凿成天马蹄。润应通月窟，洗合就云溪。
松滋褚都督义门:贞观得奇士，子孙宅荆土。一家五百口，六世同所处。
句  其一:未识春风面，先闻乐府名。洗妆浓出塞，进艇客登瀛。
偈颂一百零二首  其六:黄面瞿昙，虽则分疏应口。车不横推，文殊仗剑逼佛。
偈颂一百零二首  其一一:今朝四月八，邪师坏正法。累及释迦文，死水里淹杀。
偈颂一百零二首  其一二:鹤立松梢月，鱼行水底天。风光都买尽，不费一文钱。
偈颂一百零二首  其一七:掬水月在手，弄花香满衣。若作佛法会，永劝堕泥犁。
偈颂一百零二首  其六○:云外千峰秀，目前双涧清。若作如是会，永劫受沉沦。
偈颂一百零二首  其六三:容路如天远，情忘道义深。虚空无向背，何处觅家音。
偈颂一百零二首  其七四:一雨洗郊原，千山锁寒色。底事不须论，元胡口门窄。
偈颂一百零二首  其九一:天书下十诏，云恩飞九重。万邦归正化，千载一遭逢。
偈颂一百零二首  其一○四:学道如学射，久久自中的。一句透天关，万机俱丧迹。
颂古四十五首  其七:时临孤岛畔，拭目望蓬莱。空山无人处，水流花自开。
颂古四十五首  其一五:去若丘山重，来如一羽轻。去来无别路，倾盖白头新。
颂古四十五首  其三八:门外雨滴声，家和万事成。归来无一物，令人忆镜清。
颂古四十五首  其三九:因我得礼汝，乾坤粟粒许。若要除三害，无过问周处。
观音大士赞:大哉观世音，功德不思议。来说是非人，是非人便是。
鸿福普同塔:海底红尘起，山头白浪飞。若能如是会，永劫堕泥犁。
寄杨高士:富有十年别，贫无一觉眠。好来同夜话，相共酌清泉。
东林院:此地非庐岳，东林邂逅过。我羞陶靖节，僧异远头陀。
洞石岩:山断开元蝎，龛留大业僧。七年驰便路，三蹑石梯层。
句  其一:家贫只旧醅，不办樽中醁。但煮官焙香，炊饭鲙鱼腹。
题瑞岩惺惺石:宁复露棱角，明心不受欺。千年谁可转，空照是宗师。
滴滴泉:滴沥来无尽，秋声杂水声。纵观深省后，一酌更心清。
福宁州蓝溪寺前蒙井:静涵空碧色，泻自翠微巅。品题当第一，不让慧山泉。
江楼寄希元上人:清言一以遥，默默江楼上。安得如白云，无心两相忘。
匣剑:灵剑经年匣，决云谁为高。报人如有道，何忍问吹毛。
南园:南园万树花，极目春芳丽。林下老成人，相招植松桂。
行歌:行歌春满路，坐歌春满园。花前人自乐，桃李岂须言。
明月:明月照前墀，朱弦奏流水。春风如未回，敢望无云起。
南楼:南楼百尺余，淸夜微埃歇。天会诗人情，遗此高高月。
无题:江南有美人，别后长相忆。何以慰相思，赠汝好颜色。
咏蚊:饱去樱桃重，饥来柳絮轻。但知离此去，不用问前程。
落星寺:长江万里来，古寺中流起。何如天上星，汩汩波涛里。
中书即事:惨惨高槐落，凄凄余菊寒。粉墙多记墨，聊为拂尘看。
竹醉日:苒苒渭滨族，萧萧尘外姿。如能乐封殖，何必醉中移。
盂兰盆:红白薇英落，朱黄槿艳残。家人愁溽暑，计是望盂兰。
迎春花:浅艳侔莺羽，纤条结兔丝。偏凌早春发，应诮众芳迟。
石榴:开从百花后，占断羣芳色。更作琴轸房，轻盈琐窗侧。
椿:峨峨楚南树，杳杳含风韵。何用八千秋，腾凌诧朝菌。
柳:河柳擅佳名，青条发红穗。因愁百卉娇，强作芳菲意。
海棠  其四:濯锦江头树，移根药砌中。只应春有意，偏与半妆红。
上元日诣昭应宫分献凝命殿以宪职不预班独归书事:别殿香三炷，斜廊酒一杯。官闲非侍从，骑马却归来。
赠李阳孙:不忍与君别，怜君仁义人。三年官满后，依旧一家贫。
西垣榴花:山木有甘实，托根清禁中。岁芳摇落尽，独自向炎风。
赠回道士:华州回道士，来到岳阳城。别我游何处，秋空一剑横。
山居书事:偶来松树下，高枕石头眠。山中无历日，寒尽不知年。
临蜕遗诗  其一:兄也错到底，犹夸将相才。世缘何日了，了却早归来。
临蜕遗诗  其二:江外三千里，人间十八年。此行谁复见，一鹤上辽天。
鳌顶峰:眼看沧海近，身与白云高。回影连三岛，盘根压六鳌。
清溪:山开明月峡，水写武陵溪。地胜人堪隐，源深客自迷。
偈:杨歧无旨的，种田博饭吃。说梦老瞿昙，何处觅踪迹。
偈:南番人泛船，塞北人摇舻。波斯入大唐，须弥山作舞。
辞众偈:九十二光阴，分明对众说。远洞散寒云，幽窗度残月。
偈:蜀魄连宵叫，鵽鳭终夜啼。圆通门大启，何事隔云泥。
偈:红日照扶桑，寒雪封华岳。三更过铁围，拶折骊龙角。
题真空阁:括苍山上云，山好云亦好。可怜山下僧，看云不知老。
春日楼上:水树春烟重，庭花午影圆。人边无限地，鸟外有余天。
春阴:寒食少天色，春风多柳花。倚楼心目乱，不觉见栖鸦。
润州狠石:水光浮柱础，天影带楼台。触石云孤起，吹潮雨四来。
赠人:六符摇斗极，八座冠文章。规宪存中府，勋庸入太常。
丛菊:风劲香逾远，天寒色更鲜。秋天买不断，无意学金钱。
题萱花:移萱树之背，丹霞间金色。我有忧民心，对君忘不得。
题蓼花:深浅霜前后，应同旧渚红。羣芳坐衰歇，日日舞秋风。
芦:瘦碧两三茎，萧萧雨又晴。江湖未归客，不忍听秋声。
松二首  其一:菌生枝上雨，龙起穴中雷。怪影漫溪侧，寒根缠石回。
竹:擢翠向人孤，潭潭省署虚。雨余秋更晚，风月共萧疏。
使契丹戏作:押燕移离毕，看房贺跋支。饯行三匹裂，密赐十貔狸。
樱桃:谷雨樱桃落，熏风柳带斜。舜弦新曲在，休唱后庭花。
咏芍药:好是一时艳，本无千岁期。所以谑相赠，载之在声诗。
蛰龙潭:蛰龙潭里蛰，潭上风波急。一旦飞上天，鱼虾不能及。
秀峰院:影借金田润，香随璧月流。远疑元帝植，近想志公游。
观梅:三杯暖寒酒，一榻竹亭前。为爱梅花月，终宵不肯眠。
史太师入觐赐带以不知官高卑玉带悬金鱼为韵寄呈  其一:润壑千岁资，风声万牛吼。春江縠纹面，一笑可忍不。
史太师入觐赐带以不知官高卑玉带悬金鱼为韵寄呈  其二:老不数汲黯，吾宁师子思。黄金复加璧，勿遣虞人知。
史太师入觐赐带以不知官高卑玉带悬金鱼为韵寄呈  其三:人生易与耳，一饭当倚栏。妇蚕子耕耨，辛苦输县官。
史太师入觐赐带以不知官高卑玉带悬金鱼为韵寄呈  其四:修泉汲短绠，太山寄秋毫。赤松未必尔，勇去还渠高。
史太师入觐赐带以不知官高卑玉带悬金鱼为韵寄呈  其五:鸿飞在天末，弓缴不可施。官池稻粱梦，鸭近鸳鸯卑。
史太师入觐赐带以不知官高卑玉带悬金鱼为韵寄呈  其六:西湖旧时波，夜雨改新绿。子规啼到明，飞去双属玉。
史太师入觐赐带以不知官高卑玉带悬金鱼为韵寄呈  其七:东家熟黄粱，西家梦飞盖。起来试扪腹，阅人莫如带。
史太师入觐赐带以不知官高卑玉带悬金鱼为韵寄呈  其八:冠以新故爱，履以弊故捐。锱铢在人手，吾衡亦徒悬。
史太师入觐赐带以不知官高卑玉带悬金鱼为韵寄呈  其九:何年倦霖雨，言田亦公心。一犁不入土，无因致千金。
史太师入觐赐带以不知官高卑玉带悬金鱼为韵寄呈  其一○:弥明晚不逊，不解世俗书。邻翁十升水，公无察渊鱼。
画石菖蒲:太湖与雁荡，相去二千里。六月吾几间，风雨一弹指。
画石与兰:石怒不近人，国香尔何有。我以道眼观，无心得相守。
画水仙梅山樊:生香故触人，异质偶同调。唤作黄家花，弟兄一语妙。
玄晖山水:孤云起木末，翠岫插天半。一窗明暗中，乃有此遐观。
过分水岭:江南山尽处，两山如石门。溪流湍激雪，残日雨犹存。
回文:病卧愁花落，春深怨夜长。镜明羞短发，窗凈惜残香。
暮春伯宪留饮席上走笔戏成二首  其一:春从花际来，却向天边去。鶑蝶空徘徊，寻春不知处。
暮春伯宪留饮席上走笔戏成二首  其二:春去无多日，勤来把酒巵。残花聊点缀，犹胜对空枝。
次韵和纯甫游宝掌遇雨:游骑来逢雨，宁全是折磨。山神应洗路，恐惹俗尘多。
穴泉:泠泠西穴间，终日滴甘乳。道傍渴者多，切莫饮豺虎。
龟峰:一峰如龟横，得自禅翁说。众山迤逦来，宛然此前列。
有待:来时帘卷昼，坐久竹移阴。有待无消息，南窗睡兴深。
挽公择兄:久历金门贵，未酬黄屋知。如闻天禄客，抱恨作铭时。
改祭修斋决疑颂 第一疑：有鬼无鬼，能祸能福耶？颂曰：:鬼神随处有，谄诳世间人。祭鬼都无福，空增杀业因。
改祭修斋决疑颂 第二疑：现见世人病患，祭祀获安，何言无福耶？颂曰：:正信天龙护，邪神岂奈何。但知常念佛，灾怪自消磨。
改祭修斋决疑颂 第三疑：家眷死后祭祀，得食不得食耶？颂曰：:人死随前业，升沉六道殊。如何纯祭祀，须道世人愚。
改祭修斋决疑颂 圆丘方泽，上下神明，国之常典。云何劝令断祭，奈太伤国风乎？颂曰：:杀牛惭禴祭，黍稷本非馨。斋诵真明德，何劳执礼经。
改祭修斋决疑颂 第五疑：祭祀之家，及彼师巫，得何罪报耶？颂曰：:杀他还自杀，影响逐形声。鬼饱都无福，空招堕火坑。
改祭修斋决疑颂 第六疑：今若改祭，自古已来，还有报验耶？颂曰：:回邪生正信，臭草出栴檀。逢难须坚固，安居志好攀。
改祭修斋决疑颂 第七疑：改祭之后，忽遇灾祸，既已舍神，求谁救护耶？颂曰：:专持菩萨号，八部护君身。急难随声应，唯除不信人。
改祭修斋决疑颂 第八疑：自来杀生祭祀，所有罪业作何功德而得消灭耶？颂曰：:法宝真良药，众生自不尝。书持并供养，世世上天堂。
改祭修斋决疑颂 第九疑：凡修斋福，并读诵经典，当回向家宅何等神明，凡有几位耶？颂曰：:作福常回施，天龙善鬼神。威光常覆护，使汝免灾迍。
改祭修斋决疑颂 第十疑：既不许祭祀，或家眷死亡堕在鬼趣，云何施其饮食耶？颂曰：:鬼道常饥渴，当生怜愍心。能蠲口中食，佛赞福田深。
送蒙寺丞赴郡:郢国当时唱，犹传白雪真。问今非昔日，和者几何人。
句  其一:先帝遗弓剑，排云上紫清。同时受顾托，今日见升平。
官舍书事二首  其一:一载涪江上，转添山野情。手携僧共出，笔放吏归耕。
官舍书事二首  其二:官舍如僧舍，翛然万虑清。等闲无客到，容易有苔生。
洗药源:采得千年药，临流凈洗藏。至今源里水，犹带旧时香。
江陵:渚宫形胜地，从古冠荆湖。依刘开幕府，吊屈俯沧浪。
玉佩:至宝不自献，韬藏亦英华。余香被草木，秀擢幽岩花。
句  其二:背装花屈膝，白打大廉斯。进前行两步，跷后立多时。
翻经台:康乐悟玄机，寂寥此栖息。经翻贝叶文，台近莲华石。
冷泉亭:水石一栏杆，僧归四山静。携琴谱涧泉，月浸夜深冷。
赐僧义澄:止观心地法，色相本皆空。禅慧明宗性，超然万法中。
赞胡家:一门三刺史，四代五尚书。他族未闻有，朕今止见胡。
习家池大堤:清风习池上，落日岘山西。使君来问俗，听唱白铜鞮。
闵师自天台见寄石枕:斵石自何许，枕之怀赤城。空庐复蕙帐，旦暮白云生。
西湖与性上人话别:秋山与湖水，远近如相送。后府宿扁舟，知师有归梦。
送谢尉:试吏才未申，食贫同古人。何以赠行色，一酌湖上春。
赠中师草圣:行草得三昧，林间尝与语。秋风忽卷衣，别我之何所。
送僧之京师:皇城十二衢，埃尘满香裓。何以待归期，山中桂花色。
庶子泉:深藏西竹寺，寒拥北谯城。石字赞皇古，泉铭庶子清。
修竹台:我来小小郡，爱此高高台。前对苍筤竹，万竿球琳材。
寄荔枝与盛参政:樱桃真小子，龙眼是凡姿。橄榄为下辈，枇杷作客儿。
小孤山:山称孤独字，庙塑女郎形。过客虽知误，行人但乞灵。
探梅:跨蹇度溪桥，处处寻春信。青枝摊蓓蕾，唤仆频频认。
诗一首:我非东方儿，不是牛耕土。欲识我踪迹，一气万物母。
五泄山三学院十题 五泄:飞泉成五级，一级一龙湫。削出万仞秀，讵让蓬莱丘。
五泄山三学院十题 西源:造化凿绅维，千岩斗空碧。有时云雨开，残阳落幽石。
五泄山三学院十题 夹岩:一径数里间，巉岩镇幽谷。中夹清溪流，白云长断续。
五泄山三学院十题 龙井:寒井深无极，人谓藏虬龙。尝闻救炎旱，丝雨洒长空。
五泄山三学院十题 石鼓:巨石平如掌，天然状鼙鼓。击之还有声，分明含太古。
五泄山三学院十题 石门:双峰起云际，髣髴五侯门。烟霞锁不开，曾无车马奔。
五泄山三学院十题 石屏:峭石状危屏，截断诸峰青。白云触不飞，仙掌空遗名。
五泄山三学院十题 俱胝岩:昔人持此咒，岩坐岁寒深。梵言不复闻，雅名流至今。
五泄山三学院十题 祷雨潭:尝闻越邑民，祷雨碧岩畔。神龙如有期，为霖通旱暵。
五泄山三学院十题 摘星岩:扪萝梯峭石，直上青云端。咫尺星斗光，冷射人心寒。
诗一首:范侯渥漥种，出水已权奇。失身肉马羣，俯首枯豆萁。
偈一百二十首  其一三:学道做工夫，正如人凿井。一日见泉源，平生用不尽。
偈一百二十首  其二九:心境顿消融，方明色与空。欲识本来体，青山白云中。
偈一百二十首  其四二:是柱不见柱，一句超今古。夜来石公山，有个欢喜处。
偈一百二十首  其四八:有一皆伎俩，尽是人妄想。少府打手力，笑杀韩官长。
偈一百二十首  其五二:春色无高下，春雷动地音。翻空一夜雨，滴破祖师心。
偈一百二十首  其五七:我笑禅和子，茫茫能地头。随人语脉转，何日得心休。
偈一百二十首  其九八:夜来看上元，一觉到天晓。纸被暖如春，被底呵呵笑。
偈一百二十首  其一○○:十方同聚会，个个学无为。此是选佛场，心空及第归。
偈一百二十首  其一○二:万法是心光，诸缘唯性晓。衲僧恁么会，钻头入荒草。
偈一百二十首  其一一一:忆昔在山日，眠云并枕石。如今城里居，欲去去不得。
睡起戏题:吃粥吃饭过，听风听雨眠。莫将安乐法，容易与人传。
题隐泉:泉隐甘无竭，人闲道转高。涓涓清自足，休苦作波涛。
入定观音:那伽常在定，无有不定时。为彼散乱人，故现如是相。
谒法报庵主不值:道人云出山，轩窗有佳趣。松竹自说法，客来点头去。
和蔡相面壁轩  其一:见便道下见，碧眼明寸电。瞥尔落思惟，何啻千山远。
和蔡相面壁轩  其二:壁亦何须面，禅床今拽转。翻笑钝胡僧，更不作一喘。
和蔡相面壁轩  其三:个事本来如，风光满帝都。酒楼春洞晓，尽现大毗卢。
和蔡相面壁轩  其四:处处是方便，此理几人荐。不识雪峰球，错认盐官扇。
升堂颂古五十二首  其一四:一切法不生，一切法不灭。若能如是解，诸佛常现前。
升堂颂古五十二首  其二八:羚羊挂角时，个事绝毫厘。既能通一线，方便有高低。
升堂颂古五十二首  其三九:风动心摇树，云生性起尘。不明今日事，昧却本来人。
升堂颂古五十二首  其四一:生时水是冰，死时冰是水。若知无去来，只此两般是。
颂古三十首  其六:大士讲经竟，挥案成注脚。一丸疗众病，不假驴驼药。
颂古三十首  其二○:洞山麻三斤，斤两不谩人。语稀难问事，貌古易传神。
偈二首  其二:云自何山起，风从甚涧生。好个入头处，官路少人行。
石鼓山:有山名石鼓，千古镇南溟。大手不劳力，动时天下惊。
偈二十七首  其四:寰中天子勑，塞外将军令。一句定乾坤，一剑平天下。
偈二十七首  其七:眼里不着沙，耳里不着水。堪笑老俱胝，无端竖一指。
初祖赞:阖国人难挽，西携只履归。只应熊耳月，千古冷光辉。
桑:地僻柴桑古，人亡松菊存。不如彭泽吏，归去有田园。
登鹿苑隐天阁  其一:欲结爱山人，共了寻山债。未有买山钱，愁闻有山卖。
登鹿苑隐天阁  其二:小雨湿春风，倦云遮落日。不若叫风来，吹云放山出。
登鹿苑隐天阁  其三:一眼吞万山，寸心贮千里。何日上归舟，教人问春水。
登鹿苑隐天阁  其四:残雪领春来，疏钟惊梦去。尚忆去年愁，孤舟系江树。
题紫团山三十六景 东华表:借问辽东鹤，归来得许悲。浮生随念变，何待冢累累。
题紫团山三十六景 西华表:寄谢西朝相，神奸古有图。如何延客处，庭燎照丰狐。
嘲梅未开:梅蕊如红稻，中藏无尽香。何时来鼻境，更待几番霜。
早梅:东坞梅初动，香来托意深。明知在篱外，行到却难寻。
纵笔二首  其一:晨炊躬稼米，夜读世藏书。俯仰无多愧，心知死有余。
纵笔二首  其二:破囷供饭足，陋屋着身宽。小蹇勤刍秣，时时一跨鞍。
跋冯氏兰亭二首  其一:堂堂淮阴侯，夫岂哙等伍。放翁评此本，可作兰亭祖。
跋冯氏兰亭二首  其二:茧纸藏昭陵，千载不复见。此本得其骨，殊胜兰亭面。
雪夜:雪屋透窗明，风帘撮夜声。披衣拥炉坐，忘却在都城。
题宣律师画像:秀目大头颅，英姿举世无。平生一瓦钵，何处有天厨。
诗偈 十:凡夫龢着事，不免三界轮。与说无生理，闭耳佯不闻。
诗偈 二十四:孙儿正啼哭，母言来与金。捻他黄叶把，便是正声音。
诗偈 二十五:别泪成河海，骨如毘富山。祇缘尘识法，所以遣心然。
诗偈 二十六:前人若有事，我犹佯不知。何况他无问，谗舌强卑卑。
诗偈 二十七:劝君师子吼，莫学野干鸣。若能香象起，感得凤凰迎。
诗偈 二十八:一种学事业，亦来登选场。祇缘口义错，落第在他乡。
诗偈 二十九:心王不了事，却被六贼使。共贼作火下，无由出生死。
诗偈 三十:别人终不贱，别宝终不贪。祇今担铁汉，不肯博金银。
诗偈 三十二:四性同一舍，三身同一室。一切恶知识，总见弥陀佛。
诗偈 三十三:教君一个法，有事无处避。若能如理修，存本却有利。
诗偈 三十五:无求胜礼佛，知足胜持斋。本自无薪火，何劳更拾柴。
诗偈 三十六:说事满天下，入理实无多。常被有为缚，何日见弥陀。
诗偈 三十七:起时惟法起，行时共佛行。腾腾三界内，诸法自无生。
诗偈 三十八:大海淼无涯，众生自着枷。无求出妙德，心生劳算沙。
诗偈 三十九:一念心清净，处处莲花开。一华一净土，一土一如来。
偈 一:少室人不识，金陵又再来。临济一只眼，到处为人开。
乐天偶眠诗:放杯书桉上，枕臂火炉前。（《吟窗杂录》卷二六）。
缺题 一:我爱朱处士，三吴居中央。罢亚百顷稻，西风吹半黄。
捣药兔长生:真水黄芽长，香风玉杵鸣。不为三窟计，永伴一轮明。
题渊明采菊图:闲却经纶手，东篱把菊枝。先生花外意，难画亦难诗。
题蜀道难图:蜀道难从古，于今分外难。江山风景在，忍把画图看。
乐溪居万卷楼三首  其一:小艇溪边月，来寻万卷楼。遂初读书处，鹤去白云留。
乐溪居万卷楼三首  其二:剩有溪山树，书楼迹已陈。故人不可见，绕树一悲吟。
乐溪居万卷楼三首  其三:万壑注清流，孤烟起暮愁。龙山半溪落，鴈影过书楼。
昭君怨:欲洗铅华浄，那须画手工。玉颜翻自误，不似旧图中。
松雪:阴崖未知晴，松雪自在白。可恨晚风颠，飞寒乱苔石。
七夕:纤巧逐时新，谁将大雅陈。天孙古机锦，笑杀世间人。
张辑冯去非话别:此夕真成别，幽怀欲语谁。梅花霜月晓，独起咏君诗。
忆山中:山中桂香满，无复向来游。官事何时了，一年孤负秋。
即事:僧屋藏深坞，渔舟带远汀。谁教双白鸟，来点暮山青。
闰九:前月登高去，犹嫌菊未黄。秋风不相负，特地再重阳。
旋摘盆柑:金丸手自摘，色味香三绝。从来天者全，风韵迥然别。
夜归:风急漏声断，月斜人影长。残灯收短市，鸳瓦已凝霜。
咏老桐:枯心不作花，仪凤那采取。何当被朱弦，赍身大晟府。
赠舟上人:放浪诗骚外，尘心炼到空。白云开夜观，海月冷松风。
倚楼:客意入灯篝，无诗过一秋。角声吹雨断，人在截云楼。
梅花集句  其一四八:前村深雪里，天意不教迟。玉色复何异，东风万古吹。
梅花集句  其一四九:阊阖春风起，花开次第新。拂墙花树动，疑是弄珠人。
梅花集句  其一五○:素面凝香雪，孤根尚惹苔。春风有余力，一一为愁开。
梅花集句  其一五一:上苑春何早，百花犹未知。逢春多霰雪，玉性肯磷缁。
梅花集句  其一五二:雪中多日静，春富野人家。废苑荒堤外，谁知改岁华。
梅花集句  其一五三:岁晚树无叶，欹花半在池。水光斜漾月，忆在故山时。
梅花集句  其一五四:自入春来早，梅花处处妍。几家深树里，只怕晚风颠。
梅花集句  其一五五:高枝分晓月，花发蝶先知。野渡冰生岸，清香可赠谁。
梅花集句  其一五六:孤灯然客梦，疏雪乱梅花。忆昨经过处，乡心月满沙。
梅花集句  其一五七:众芳春竞发，阴砌雪花残。独树临江古，犹疑画上看。
梅花集句  其一五八:官历春犹浅，夜寒霜满枝。欲消冰似雪，明月不须期。
梅花集句  其一五九:客路逢人少，春城不尽头。无风花自落，何处避春愁。
梅花集句  其一六○:几夕疏林下，山花慰客心。哀猿自相叫，惟恐暮云阴。
梅花集句  其一六一:高樯起行色，带月过江村。逐吹梅花落，无言只断魂。
梅花集句  其一六二:闰年春过后，众树碧光鲜。已瘦梅枝影，关心又一年。
梅花集句  其一六三:冬暖梅花早，前庭如月辉。北人归欲尽，不用惜花飞。
梅花集句  其一六四:雪气冲帘入，天寒白屋贫。不知园里树，先结日边春。
梅花集句  其一六五:春宵多旅梦，轻醉不成乡。静室帘孤卷，花间暗断肠。
梅花集句  其一六六:近舍新为圃，春梅避石开。风兼残雪起，诗思涩难裁。
梅花集句  其一六七:忽见寒梅树，西陵西又西。可怜枝上色，归路莫相迷。
梅花集句  其一六八:野蝶难争白，芳香散着人。风光人不觉，寒气日通春。
梅花集句  其一六九:万仞冰梢折，春回客未归。黄昏掩门后，教熨看花衣。
梅花集句  其一七○:寒雪梅中尽，纱窗薄似烟。怨魂迷恐断，多是晚风前。
梅花集句  其一七一:旧国迷江树，羞将泪对花。老魂招不得，明月落谁家。
梅花集句  其一七二:东风吹暖气，花泛晓光鲜。破月斜天半，垂藤压树偏。
梅花集句  其一七三:梅花今正发，折尽向南枝。相送河梁晚，春风动柳丝。
梅花集句  其一七四:深居白云穴，幽意满山楹。风递幽香去，何人识此情。
梅花集句  其一七五:自爱新梅好，相欢得几回。来年又相见，先发映春台。
梅花集句  其一七六:花落青轩树，山僧带雪期。荒阶罗迭藓，未远剩相思。
梅花集句  其一七七:寻芳愁路尽，山寺始花开。独上高楼望，伤春不易裁。
梅花集句  其一七八:寒尽梅犹白，春光几处偏。娇鶑解言语，不是怨流年。
梅花集句  其一七九:常恐韶光晚，繁花已满林。花心愁欲断，月冷洞房深。
梅花集句  其一八○:碧落风烟外，正朝发早梅。散空香鬰鬰，应为剪刀催。
梅花集句  其一八一:懒成真似病，山妓笑酣歌。花落煎茶水，疏丛蝶未过。
梅花集句  其一八二:林间明见月，深户映花关。想象吹箫处，空寻伊洛间。
梅花集句  其一八三:月寒花露重，貌为客愁销。一落又经岁，乡关此路遥。
梅花集句  其一八四:月明浑似雪，树老数枝倾。月落江村黑，孤吟意不平。
梅花集句  其一八五:白日依山尽，春风引思长。抱琴沽一醉，寻艳复寻香。
梅花集句  其一八六:旅馆谁相问，霜晴冻叶飞。花当陇上发，边色满戎衣。
梅花集句  其一八七:风起塞云断，飞花入户香。孤城吹角罢，一镜有愁霜。
梅花集句  其一八八:梅落经霜霰，云连京国深。金罍列四座，春色岂知心。
梅花集句  其一八九:池草艳春色，流芳复满园。只应连夜雨，花落拥篱根。
梅花集句  其一九○:世上树桃李，逢春解惜春。不知春色早，对此合伤神。
梅花集句  其一九一:逆旅相逢处，冥冥花正开。今朝与君醉，不辨越王台。
梅花集句  其一九二:野渡人初过，人悲花自闲。歌声随绿水，春满杏花山。
梅花集句  其一九三:旧雪逐泥沙，惊雷长荻芽。低檐一枝在，恐有夜来花。
梅花集句  其一九四:一点白如雪，玄机未易窥。岁华摇落尽，空把月中枝。
梅花集句  其一九五:病见岩花发，风霜一岁残。月斜寒影动，清比玉堪餐。
梅花集句  其一九六:高树梅初发，城隅古谢村。况多秋藓色，巧咏任人言。
梅花集句  其一九七:落日明深坞，新移棘补篱。野花春后发，独自立多时。
梅花集句  其一九八:画合余寒在，花明绮陌春。今年看花伴，东去汶阳滨。
梅花集句  其一九九:无处写幽怀，前山雪未开。一阶春草碧，偶到树边来。
梅花集句  其二○○:数枝寒照水，幽意日相亲。爱此无他客，遥将寄野人。
梅花集句  其二○一:渔舸汀鸿外，霜天似水清。更无花上月，新句与谁评。
梅花集句  其二○二:枯株围古寺，老怪昔谁栽。水国花开早，疏花晚自开。
梅花集句  其二○三:问得梅花信，新晴花气香。戏赓和靖句，炙背负斜阳。
梅花集句  其二○四:触处是花开，孤高不受埃。春风别有意，时有暗香来。
梅花集句  其二○五:几度寻春信，亲曾到石桥。寒云拂缟夜，恨不坐通宵。
梅花集句  其二○六:旅望因高尽，江春入旧年。纷纷对寂寞，花隔杜陵烟。
梅花集句  其二○七:卷帘清梦后，静角揜山城。气射灯花落，饥肤片玉明。
梅花集句  其二○八:积雪暮山寒，枝枝入肺肝。高风吹不尽，一半更须看。
梅花集句  其二○九:雪消春力展，林雪似芳菲。独映孤松色，烦君问是非。
梅花集句  其二一○:蠹根停雪水，花落钓人头。万里猿频断，春风亦似秋。
梅花集句  其二一一:鸟喧金谷树，惟此出尘埃。古戍鸣寒角，池塘暗不开。
梅花集句  其二一二:人情皆共惜，勿谓少知音。若问阳台客，曾供雪夜吟。
怨诗二首  其一:绿蔓花绵绵，日晚梧桐落。所思终不来，虫声入罗幕。
怨诗二首  其二:洞房秋月明，玉关芳信断。含怨倚兰丛，日惊罗带缓。
古出塞:初说戍渔阳，俄传出定襄。朝朝征马过，春草不曾长。
山月:山月共徘徊，山泉酌一杯。诗成无笔写，画石记苍苔。
清夜辞  其九:凭虚兮御气，乘风兮驾浮。朝罢兮归来，天边兮月钩。
华州祗役往冯翊留别楚正叔:芳菲不得驻，会取余春还。欲知回首处，渭曲苍茫间。
何秀才郊园五首  其一:主人耽诗书，乐道深居久。挟策往来游，东冈复南亩。
何秀才郊园五首  其二:浊酒不取味，素琴无复弦。何须更清论，相见自萧然。
何秀才郊园五首  其三:苍苍竹林暝，鬰欝松气寒。纵横兴来笔，欹侧醉中冠。
何秀才郊园五首  其四:褰裳涉幽涧，日落烟岩空。踌躇待新月，长啸来清风。
何秀才郊园五首  其五:夏木绕茅庐，棋酒资清宴。密叶绿藏枝，空闻黄鸟啭。
奉和经略庞龙图延州南城八咏 迎薫亭:华馆压清波，坐待南风至。须知明牧贤，善达吾君意。
奉和经略庞龙图延州南城八咏 供兵硙:晨暮响寒泉，飞轮驶风转。士饱气益振，轻与先零战。
奉和经略庞龙图延州南城八咏 柳湖:依依烟未歇，漠漠风初静。浮花满波面，不见参差影。
奉和经略庞龙图延州南城八咏 飞盖园:军中富余暇，飞盖南城隈。雍容陪后乘，一一应刘才。
奉和经略庞龙图延州南城八咏 翠漪亭:雕檐日华动，滉瀁照漪涟。四月芰荷满，不似在穷边。
奉和经略庞龙图延州南城八咏 延利渠:枝分清浅流，纵横贯城市。还如恩在人，润泽无终既。
奉和经略庞龙图延州南城八咏 缘云轩:逼汉敞高岩，缘云结飞阁。东山草树曛，致足登临乐。
和之美舟行杂诗八首 舟中夜坐 其一:风柳动萧疏，寒星浸寥落。中宵四寂然，时有游鱼跃。
和之美舟行杂诗八首 舟中夜坐 其二:汀沙落席帆，岸柳萦单舸。小市远微茫，簇水初灯火。
和之美舟行杂诗八首 船行遇风:蔡水仅成波，不若江湖浚。诚无倾侧忧，缆弱终难进。
和之美舟行杂诗八首 野花:喧喧桃李蹊，何妨笑幽草。但愿保天真，徐共春风老。
和之美舟行杂诗八首 水鸭:褵縰出短蒲，毰毸浴清水。物忌太鲜明，何妨染泥滓。
和之美舟行杂诗八首 鱼鹰:翩然下林表，不惮风湍恶。得隽辄高飞，为君羞击搏。
和之美舟行杂诗八首 罾鱼者:弱筱絓轻丝，尽日寒溪侧。获少近知无，溪鱼皆尔识。
和之美舟行杂诗八首 都门路:红尘昼夜飞，车马古今迹。独怜道傍柳，惨淡少颜色。
和之美河洲四诗  其一:冉冉河洲晓，晴霞登木杪。稍见水烟开，孤舟天际小。
和之美河洲四诗  其二:杳杳河洲晚，客行殊未返。目随林鸟还，心共征鸿远。
和之美河洲四诗  其三:寂寂河洲夜，芦花绕墟舍。孤客久未眠，窗灯落寒灺。
和之美河洲四诗  其四:漠漠河洲雨，依稀辨村聚。时哉鸥鸟羣，凌乱争鸣舞。
和之美讽古  其一:曲逆从汉祖，出奇谁与让。一朝寄天下，不及王陵戆。
和之美讽古  其二:海客久藏机，鸥知人未知。如何毫末利，管鲍亦相欺。
圣俞惠诗复以二章为谢  其一:我得圣俞诗，于身亦何有。名字托文编，佗年知不朽。
圣俞惠诗复以二章为谢  其二:我得圣俞诗，于家果何如。留为子孙宝，胜有千年珠。
吹箫:古人吹箫者，以和虞韶声。后世不复贵，给丧仍卖饧。
寿安杂诗十首 灵山寺流泉:去寺犹一里，隔林闻水声。安知客乘兴，山下远相迎。
寿安杂诗十首 且游:游人恋山水，日晏澹忘归。但爱云烟好，那知仆马饥。
寿安杂诗十首 永济渡二首 其一:洛水寒可涉，长汀柳飞叶。节物先无期，自与幽怀惬。
寿安杂诗十首 永济渡二首 其二:清波见白鸥，静林闻啄木。泉细入平沙，云闲出幽谷。
园中书事二绝  其二:坐嗅白莲蘃，卧看青竹枝。闲斋不成寐，起读圣俞诗。
又赠谓之  其一:文藻兼名理，三吴第一贤。乡心几千里，飞鴈满秋天。
又赠谓之  其二:篱下多新菊，渊明归思长。主人方爱客，未得傲羲皇。
又赠谓之  其三:君念东归日，应须昼绣荣。当令故关吏，还识弃繻生。
重九日忆菊:节物都何晚，佳辰容易过。黄花不足念，当奈酒杯何。
前年春与楚正叔同游陟屺寺今兹已复周歳窅然思之:陟屺寺南山，曾陪半日闲。春来梦携手，宛在白云间。
晓霁:梦觉繁声绝，林光透隙来。开门惊乌鸟，余滴堕苍苔。
观江上人壁许道宁画寒林:昔曾驱瘦马，冲雪过荥阳。不悟当时景，萧然在此堂。
自都往余杭怀聂之美:阁上新文卷，欲逢知已开。相思不能已，欹枕梦君来。
梦与之美为寒食游:寒食无佳赏，芳菲半已空。夜来逢胜友，末至负东风。
潮水  其一:平江欲上潮，古木自萧萧。两岸饶葭苇，寒波浸寂寥。
潮水  其二:淋淋出海门，百里雪花喷。坐看东归去，平沙空有痕。
九日登麻蔺坂:客路逢佳节，无欢更益愁。前山造云日，登陟不因游。
春晓:钟漏初传晓，满窗风雨寒。东冈行可种，欹枕不成安。
待诏  其一:京洛风尘里，相逢眼尽青。故人多密近，谁诵四隅铭。
待诏  其二:待诏久公交车，囊装半已虚。雄文虽雅丽，未得似相如。
上郡南三十里有相思亭在太山之麓二水所交平皋之上往来者徒习其名莫详其义庆历甲申歳余适延安过于其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔  其一:岭上双流水，犹知会合时。行人过于此，那得不相思。
上郡南三十里有相思亭在太山之麓二水所交平皋之上往来者徒习其名莫详其义庆历甲申歳余适延安过于其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔  其二:偃蹇登修阪，高侵云日间。几人征戍客，跋马望家山。
上郡南三十里有相思亭在太山之麓二水所交平皋之上往来者徒习其名莫详其义庆历甲申歳余适延安过于其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔  其三:塞下春寒在，东风雪满须。河阳机上妇，知我苦辛无。
上郡南三十里有相思亭在太山之麓二水所交平皋之上往来者徒习其名莫详其义庆历甲申歳余适延安过于其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔  其四:柳似妖饶舞，花如烂漫妆。那堪陇头水，呜咽断人肠。
上郡南三十里有相思亭在太山之麓二水所交平皋之上往来者徒习其名莫详其义庆历甲申歳余适延安过于其下于时夏虏梗边征戍未息窃感东山采薇之义叙其情而愍其劳因作五诗庶几不违周公之指且以释亭之名尔  其五:空外游丝转，飘扬似妾心。别来今几日，彷佛近雕阴。
梅花  其一:从与夫君别，寒花几度春。坐愁芳树老，况乃鉴中人。
梅花  其二:塞北为君戍，江南是妾家。遥知关外雪，只似岭头花。
梅花  其三:驿使何时发，凭君寄一枝。陇头人不识，空向笛中吹。
山家:林下脱双履，窗边挂幅巾。闲堂风掩户，断岭月窥人。
贡院中戏从元礼求酒:顾我虚罍耻，知君余沥多。庭前有春雪，如此薄寒何。
中秋陪张龙图燕射堂初夕阴云酒行顿解喜而成咏:飞盖共徘徊，西园高宴开。秋云惜明月，留待庾公来。
孙器之奉使淮浙至江为书见寄以诗谢之  其一:韊矢迎山驿，轺车下帝台。夜看牛斗分，应有使星来。
孙器之奉使淮浙至江为书见寄以诗谢之  其二:晓棹旌旗迥，暮河钲鼓喧。商船极目避，汉使一何尊。
孙器之奉使淮浙至江为书见寄以诗谢之  其三:吴酿木兰春，红鲈白锦鳞。玉盘聊下筯，初识紫丝莼。
孙器之奉使淮浙至江为书见寄以诗谢之  其四:岫贴晴天阔，舟缘石岸深。遥知作书处，缆袅绿波心。
孙器之奉使淮浙至江为书见寄以诗谢之  其五:沙溆鸖争飞，波光可染衣。松江异淇水，信美不如归。
钓鱼有感  其二:野钓披榛竹，无人知往来。高空飞不下，鸥鸟已相猜。
二月二十四日馆宿兴宗舍后桃花盛开偶书牖上:金马春寂寂，秾桃随意开。夕风零落尽，不待主人来。
阏逢敦牂二月十一日与一二僚友游叔礼园亭以诗戏呈:下马久徘徊，林芳殊未开。春风真有意，须待主翁来。
十四日小园置茶招宗圣应之皆辞以醉为诗赠之:草树弄春晖，家家倒载归。谁怜独醒客，日暝掩双扉。
同僚有独游东游者小诗寄之  其一:车马东城路，芬芳数里尘。风光不相待，愁杀未游人。
同僚有独游东游者小诗寄之  其二:咫尺东园乐，无如簿领何。春风连夜恶，闻道落花多。
同僚有独游东游者小诗寄之  其三:城楼传晚鼓，稍稍讼庭稀。起拂衣中土，还骑款段归。
晚行后园见菊戏宜甫:野菊荒无数，班班初见花。径须求一醉，试遣问东家。
再呈宜甫:西家壶已倒，次第向东邻。朱户如坚闭，黄花恶笑人。
宜甫家有金铃菊客未之识因代菊赠宜甫:主人倦邀客，寂寞委苍苔。此日开无益，明年不复开。
大热:山泽欲焦枯，炎光满太虚。不知天地外，暑气复何如。
数日不至后圃今晚偶来芳物都尽率然成诗:烂漫不解赏，飘零空惨凄。残红正满地，不忍踏芳蹊。
春贴子词 皇帝阁六首 其一:肇履璇玑历，重飞缇室灰。寒随土牛尽，暖应斗车回。
春贴子词 皇帝阁六首 其二:鸾路迎长日，农祥正晓天。九垓同燠沐，万物向蕃鲜。
春贴子词 皇帝阁六首 其三:盛德方迎木，柔风渐布和。省耕将效驾，击壤已闻歌。
春贴子词 皇帝阁六首 其四:候鴈来归北，寒鱼陟负冰。相乌风色改，旸谷日华升。
春贴子词 太皇太后阁六首 其一:盛德初临震，阳和已动坤。发生天施大，厚载母仪尊。
春贴子词 太皇太后阁六首 其二:种桃临玉井，裁胜刻金花。借问此何处，昆山王母家。
春贴子词 太皇太后阁六首 其三:长乐晓钟残，皇舆入问安。东风犹料峭，冒絮御余寒。
春贴子词 皇太后阁六首 其一:母德思齐盛，天心奋豫初。青晖凝辇路，佳气拥宸居。
春贴子词 皇太后阁六首 其二:暖日初添刻，柔风乍袭衣。弄孙时哺果，观织屡临机。
春贴子词 皇太后阁六首 其三:脍肉纷银缕，兰芽蔟紫茸。太官遵旧俗，岁岁与今同。
春贴子词 皇后阁五首 其一:穜稑献新种，祎褕澣旧衣。玉钩随步辇，行看采桑归。
春贴子词 皇后阁五首 其二:樛木犹藏叶，夭桃未作花。六宫歌逮下，四海咏宜家。
春贴子词 皇后阁五首 其三:沟暖冰初断，牎晴雪半消。余寒不足畏，涂壁尽芳椒。
春贴子词 夫人阁四首 其一:壁带非烟润，金铺霁景鲜。绣功添采缕，和气入繁弦。
春贴子词 夫人阁四首 其二:翦彩催花发，开帘望燕归。藏阄新过腊，习舞竞裁衣。
登长安见山楼:到官今十日，纔得一朝闲。岁晚愁云合，登楼不见山。
栀子花:庭前栀子树，四畔有桠杈。未结黄金子，先开白玉花。
通天岩:松罗石室中，清雅胜支公。地静无尘到，天高有穴通。
醉乡:三宿酣神酎，乡名因此呼。山中千日者，自合是仙都。
题桑子铺石壁:峨峨溪畔石，迢迢石边路。寄言名利徒，清闲诚足慕。
颂:北斗挂须弥，杖头挑日月。林泉好商量，夏一秋风切。
偈  其一:一击响玲珑，喧轰宇宙通。知音纔侧耳，项羽过江东。
安陆:安陆号方镇，江边无事州。民淳讼词少，务简官政优。
呈法智大师:处处逢头路，头头是故乡。本来成现事，何必更思量。
孤雁:天寒稻粱少，万里孤难进。不惜充君庖，为这边城信。
松江夜泊:舟闲人已息，林际月微明。一片清江水，中涵万古情。
题和靖隐居:湖水春来绿，山云忧亦繁。如何隐君子，长啸掩柴门。
清隐岩:地迥隔尘寰，石门云闭关。幽人澹无事，白鹤相往还。
诗一首:六合万籁息，秋林月正归。琴中弹不尽，石上坐忘归。
使风:风起即千里，风回翻问津。沉思宦游者，何啻使风人。
金口步:两山闘咽喉，羣石矗牙齿。行客无限愁，横吞一江水。
采桑女  其一:渡水采桑归，蚕老催上机。札札得盈尺，轻素何人衣。
采桑女  其二:采桑知蚕饥，投梭惜夜迟。谁夸罗绮丛，新画学月眉。
渡溪:渡溪溪水急，水溅罗衣湿。日暮犹未归，盈盈水边立。
落叶:素律铄欲脆，青女妒复稀。月冷天风吹，叶叶干红飞。
霞:拂拂生残晖，层层如裂绯。天风翦成片，疑作仙人衣。
巴江:巴江江水色，一带浓蓝碧。仙女瑟瑟衣，风梭晚来织。
即事:谷暗随呼应，禽春不速来。幽居逢令序，跬步且徘徊。
辞本州岛教官:年近古稀有，不易升此堂。他日留泉下，须留姓氏香。
舟中作偈:长江行不尽，帝里到何时。既得凉风便，休将舻棹施。
山中作:桥上山万重，桥下水千里。惟有白鹭鸶，见我常来此。
送僧偈:山中何所有，岭上多白云。祇可自怡悦，不堪持赠君。
题广化寺阿育王塔:齐野非吴渚，支郎是子陵。钓台千古月，宝塔万年灯。
咏西湖:西湖多胜景，飞盖喜相陪。暑气迎秋尽，江声向夕来。
玉洞:白石洞间路，吾家在其中。琴窗与书阁，一半是云封。
题上虞南塔院:雁级指高冥，登瞻地域灵。路寻沧海断，山带沃洲青。
十咏  其一:远适庐陵郡，经旬泛楚天。江山晴绕枕，星斗夜随船。
十咏  其二:远适庐陵郡，重江去不穷。全家片帆底，三月怒涛中。
登狼山阁:海腹藏吴楚，天枢转斗牛。夜分惊日浴，潮落见鲸游。
乌江庙:天意降时雨，山川潜出云。锄秦将授汉，此力半因君。
鸣琴:思古理鸣琴，声声动金玉。何以报昔人，传此尧舜曲。
古鉴:磨此千年鉴，朱颜清可览。君看日月光，无求照人胆。
江上渔者:江上往来人，但爱鲈鱼美。君看一叶舟，出没风波里。
西溪见牡丹:阳和不择地，海角亦逢春。忆得上林色，相看如故人。
青郊:青郊鸣锦雉，绿水漾金鳞。愿得郢中客，共歌台上春。
射阳湖:渺渺指平湖，烟波极望初。纵横皆钓者，何处得嘉鱼。
舟中:珠彩耀前川，归来一扣舷。微风不起浪，明月自随船。
寄欧静秀才:君归一水遥，魂断木兰桡。赖有南轩竹，清风慰寂寥。
和韩布殿丞三首 泛湖中:平湖万顷碧，谢客一开颜。待得临清夜，徘徊载月还。
和韩布殿丞三首 琴酒:弦上万古意，樽中千日醇。清心向流水，醉貌发阳春。
和韩布殿丞三首 渔父:月色满沧波，吾生乐事多。何人独醒者，试听濯缨歌。
越上闻子规:夜入翠烟啼，昼寻芳树飞。春山无限好，犹道不如归。
赴桐庐郡淮上遇风三首  其二:妻子休相咎，劳生险自多。商人岂有罪，同我在风波。
赴桐庐郡淮上遇风三首  其三:一棹危于叶，傍观亦损神。他时在平地，无忽险中人。
出守桐庐道中十绝  其一:陇上带经人，金门齿谏臣。雷霆日有犯，始可报君亲。
出守桐庐道中十绝  其二:君恩泰山重，尔命鸿毛轻。一意惧千古，敢怀妻子荣。
出守桐庐道中十绝  其三:妻子屡牵衣，出门投祸机。宁知白日照，犹得虎符归。
出守桐庐道中十绝  其四:分符江外去，人笑似骚人。不道鲈鱼美，还堪养病身。
出守桐庐道中十绝  其五:有病甘长废，无机苦直言。江山藏拙好，何敢望天阍。
出守桐庐道中十绝  其六:天阍变化地，所好必真龙。轲意正迂阔，悠然轻万钟。
出守桐庐道中十绝  其七:万钟谁不慕，意气满堂金。必若枉此道，伤哉非素心。
出守桐庐道中十绝  其八:素心爱云水，此日东南行。笑解尘缨处，沧浪无限清。
出守桐庐道中十绝  其九:沧浪清可爱，白鸟鉴中飞。不信有京洛，风尘化客衣。
出守桐庐道中十绝  其一○:风尘日已远，郡枕子陵溪。始见神龟乐，优优尾在泥。
萧洒桐庐郡十绝  其一:萧洒桐庐郡，乌龙山霭中。使君无一事，心共白云空。
萧洒桐庐郡十绝  其二:萧洒桐庐郡，开轩即解颜。劳生一何幸，日日面青山。
萧洒桐庐郡十绝  其三:萧洒桐庐郡，全家长道情。不闻歌舞事，遶舍石泉声。
萧洒桐庐郡十绝  其四:萧洒桐庐郡，公余午睡浓。人生安乐处，谁复问千钟。
萧洒桐庐郡十绝  其五:萧洒桐庐郡，家家竹隐泉。令人思杜牧，无处不潺湲。
萧洒桐庐郡十绝  其六:萧洒桐庐郡，春山半是茶。新雷还好事，惊起雨前芽。
萧洒桐庐郡十绝  其七:萧洒桐庐郡，千家起画楼。相呼采莲去，笑上木兰舟。
萧洒桐庐郡十绝  其八:萧洒桐庐郡，清潭百丈余。钓翁应有道，所得是嘉鱼。
萧洒桐庐郡十绝  其九:萧洒桐庐郡，身闲性亦灵。降真香一炷，欲老悟黄庭。
萧洒桐庐郡十绝  其一○:萧洒桐庐郡，严陵旧钓台。江山如不胜，光武肯教来。
新定感兴五首  其一:数仞黄堂上，题名仅百贤。孤高宋开府，千载可拳拳。
新定感兴五首  其二:山水真名郡，恩多补谏官。中间好田锡，风月亦盘桓。
新定感兴五首  其三:风物皆堪喜，民灵独可哀。稀逢贤太守，多是谪官来。
新定感兴五首  其四:去国三千里，风波岂不赊。回思洞庭险，无限胜长沙。
新定感兴五首  其五:江上多嘉客，清歌进白醪。灵均良可笑，终日着离骚。
留题江秀才旧居:结舍近沧洲，江山不外求。我来明月夜，更得主人留。
苏州十咏 木兰堂:堂上列歌钟，多惭不如古。却羡木兰花，曾见霓裳舞。
苏州十咏 太湖:有浪即山高，无风还练静。秋宵谁与期，月华三万顷。
送僧文光:一品山前识，迢迢三十春。多惭画戟里，重见白云人。
江城对月:南国风波远，东门冠盖回。多情是明月，相逐过江来。
依韵答梁坚运判见寄:蔽野旌旗色，满山笳吹声。功名早晚就，裴度亦书生。
城大顺回道中作:三月二十七，羌山始见花。将军了边事，春老未还家。
和李光化秋咏四首 晓:墙外辘轳响，楼前江汉欹。曙光和月色，犹记早朝时。
和李光化秋咏四首 昼:日色清如照，前林叶未零。海东新隼至，一点在青冥。
和李光化秋咏四首 晚:晚色动边思，去年犹未归。戍楼人已冷，目断望征衣。
和李光化秋咏四首 夜:春色人皆醉，秋光独不眠。君看明月下，何似落花前。
忆东园:越鸟恋南柯，春来怨别多。冷风如可御，争奈简书何。
横山:此地横青嶂，当年动紫氛。将军精爽在，可解勒遗文。
皇后合春帖子  其一:羲仲司旸谷，涂山佐夏王。六宫师俭德，四海化躬桑。
皇后合春帖子  其二:中禁千祥集，东方万象新。彩幡迎喜气，宝字镂宜春。
妃合春帖子  其一:日向阴虬永，春随彩凤归。玉京多燕喜，金殿满光辉。
夫人合春帖子  其一:彩树春芳满，仙蓂昼景长。早花依玉砌，初溜漾银塘。
夫人合春帖子  其二:浴种宜蚕事，修禖尽燕祠。资生迎木正，蕃衍纳春祺。
夫人合春帖子  其三:酿酒渟神水，延年饮露华。八风朝圣日，三境住仙家。
皇帝合端午帖子  其一:南极注生气，音官协夏钧。良辰五日永，景福四时新。
皇帝合端午帖子  其二:晓霁澄天宇，离明敞帝阍。灵符千福集，神印百邪奔。
皇帝合端午帖子  其三:刚日逢端始，炎辰属长嬴。君王仁且圣，慈旨却枭羹。
皇帝合端午帖子  其四:殿户还飙入，宫池御水凉。彩舟人竞渡，化国日偏长。
皇帝合端午帖子  其五:四时乘大德，五日敞金扉。阳晷移南陆，天光盛紫微。
皇帝合端午帖子  其六:商管微阴动，良辰午正端。三光扶圣寿，亿载奉皇欢。
皇后合端午帖子  其一:川馆亲蚕后，宫房献茧初。香缯争点画，彩缕竞垂舒。
皇后合端午帖子  其二:楝叶迎新侯，菖花发美祥。忧勤宣内则，嘉宴助时阳。
皇后合端午帖子  其三:灵艾传芳远，仙蓂吐叶新。配干资厚德，介祉集嘉辰。
皇后合端午帖子  其四:星火朱光炽，缯丝采物华。讙谣宜圣日，王气协皇家。
夫人合端午帖子  其一:五丝通遗问，百草斗输赢。神印能袪恶，灵符解辟兵。
夫人合端午帖子  其二:天家饶物采，华节有光辉。明月裁歌扇，轻霞翦舞衣。
夫人合端午帖子  其三:禁苑年光丽，端辰物象华。天风结桃实，火德盛榴花。
夫人合端午帖子  其四:莲叶抽芳际，榴房结子初。长年斗百草，旧俗祭三闾。
夫人合端午帖子  其五:广殿回雕辇，沧池漾彩舟。尧心顺时令，不是重嬉游。
无弦琴:寂寞之淳音，其为乐至深。应嫌鼓腹者，独自抚弦琴。
廪江:武夷溪九曲，曲曲可垂钩。自得溪山乐，何须公与侯。
坐池上看水偶成五绝句  其一:冰解初分窦，波平便泛舟。岸花红吊影，沙鸭绿昂头。
坐池上看水偶成五绝句  其二:漾漾通仙穴，潺潺入故城。晚来丘壑思，并为一渠声。
坐池上看水偶成五绝句  其三:短绿抽心草，深红半面花。游鱼知底事，跳碎水中霞。
坐池上看水偶成五绝句  其四:已开临水径，自作探花人。岸柳何为者，都卢欲占春。
坐池上看水偶成五绝句  其五:桥脚时依树，阶唇便作河。初无心可洗，谁作洗心歌。
次韵和吴侍郎录梦英书:何年留妙迹，真赏日云疏。不遇临池鉴，谁收坏壁书。
江上二首  其一:相别亦何事，相逢尽偶然。愁肠贯彩笔，离梦绕朱弦。
江上二首  其二:纷纷浑是梦，黯黯只消魂。江上浪无限，舟中酒一樽。
暇日六咏 双白鸭:已断鹰隼猜，仍叨主人惠。皎洁静天姿，双栖莫相忌。
暇日六咏 蛙:越国未亡吴，曾动君王意。句践自有心，凭车汝无恃。
暇日六咏 百舌:晓语月斜树，昼啼春霁天。胸中自有激，不是故多言。
暇日六咏 柳絮:零乱委空风，悠扬点芳草。却为身最轻，华堂等闲到。
暇日六咏 龟:映日漾清渊，沿沙暴玄甲。爱尔千岁姿，藏身一莲叶。
暇日六咏 槐庭:清阴满我庭，苍苍六槐老。野性苦避人，青苔不须扫。
春日书事:禅宫门寂寂，庭草无行迹。东风自扫阶，疑是开帘客。
鹿邑道中:去岁秋时去，今年秋又来。浮名何所得，岁月苦相催。
予元佑六年六月罢著作佐郎除秘书丞是岁仲冬复除著作郎兼史院检讨复至旧局题屏:庭树应如我，相逢益老苍。别来秋苦雨，但觉瓦松长。
绝句:雨麦浑漫垄，风梅已退妆。高鸿望燕塞，飞疾不成行。
昼卧口占二首  其一:人事日益远，秋居何飒然。苔随墙半雨，叶放树中天。
昼卧口占二首  其二:扰扰终何得，萧萧亦自如。将求解牛道，要解斲轮书。
发金陵折柳亭二首  其一:匆匆十日事，回首亦凄凉。何处无芳草，行人休断肠。
发金陵折柳亭二首  其二:瞿昙昔教我，林下一宵行。何事春江上，依依作俗情。
昔苏先生游庐山诗云平日怀真赏神游杳霭间如今不是梦真个有庐山辄继一首:人生孰非梦，梦里见庐山。若了元无梦，何曾有往还。
苏先生诗云芒鞋青竹杖自挂百钱游何事春山里人人识故侯辄继其后:斋心礼仙圣，不是爱山游。山中笑何等，白发故诸侯。
招韩武康章:山僧虽不饮，酤酒引陶潜。此意无人别，多为俗士嫌。
秋居法华寺下院望高顶赠如献上人:峰色秋天见，松声静夜闻。影孤长不出，行道在寒云。
赠韦早陆羽:只将陶与谢，终日可忘情。不欲多相识，逢人懒道名。
戏呈薛彝:山僧不厌野，才子会须狂。何处销君兴，春风摆绿杨。
赠颜主簿:汉家仪礼盛，名教出诸颜。更见尚书后，能文在子山。
赠融上人:常爱西林寺，池中月出时。芭蕉一片叶，书取寄吾师。
听寒更寄朱兵曹巨川:欹枕听寒更，寒更发还住。一夜千万声，几声到君处。
界石守风望天竺灵隐二寺:山顶东西寺，江中旦暮潮。归心不可到，松路在青霄。
九日与陆处士羽饮茶:九日山僧院，东篱菊也黄。俗人多泛酒，谁解助茶香。
渡前溪:不意入前溪，爱溪从错落。清清鉴不足，非是深难度。
送灵澈:我欲长生梦，无心解伤别。千里万里心，只似眼前月。
寄路温州:欲问采灵药，如何学无生。爱鹤颇似君，且非求仙情。
浣纱女:清浅白沙滩，绿蒲尚堪把。家住水东西，浣纱明月下。
待山月:夜夜忆故人，长教山月待。今宵故人至，山月知何在。
杂兴:人生分已定，富贵岂妄来。不见海底泥，飞上成尘埃。
舂陵登望:西底空流水，东垣但聚云。最伤梅岭望，花雪正纷纷。
留别阎士和:不惯人间别，多应忘别时。逢山又逢水，只畏却来迟。
送李道士:常随山上下，忽限江南北。共是忘情人，何繇肯相忆。
望远村:林杪不可分，水步遥难辨。一片山翠边，依稀见村远。
惜暮景:疎阴花不动，片景松梢度。夏日旧来长，佳游何易暮。
杂兴六首 三:谁高齐公子，泣听雍门琴。死且何足伤，殊非达人心。
杂兴六首 四:独高庭中鹤，意远贵氛埃。有时青冥游，顾我还下来。
杂兴六首 五:白云琅玕色，一片生虚无。此物若无心，若何卷还舒。
偶然五首 一:乐禅心似荡，吾道不相妨。独悟歌还笑，谁言老更狂。
偶然五首 二:偶然寂无喧，吾了心性源。可嫌虫食木，不笑鸟能言。
偶然五首 四:虏语嫌不学，胡音从不翻。说禅颠倒是，乐杀金王孙。
偶然五首 五:真隐须无矫，忘名要似愚。只将两条事，空却汉潜夫。
问天:天公何时有，谈者皆不经。谁道贤人死，今为傅说星。
寓言:吾道本无我，未曾嫌世人。如今到城市，弥觉此心真。
前溪作:春歌已寂寂，古水自涓涓。徒误时人辈，伤心作逝川。
戏作:乞我百万金，封我异姓王。不如独悟时，大笑放清狂。
荅李季兰:天女来相试，将花欲染衣。禅心竟不起，还捧旧花归。
次日:野外有一人，独立无四邻。彼见是我身，我见是彼身。
五岁咏花:花开满树红，花落万枝空。唯余一孕在，明日定随风。
城上吟:古冢密于草，新坟侵官道。城外无闲地，城中人又老。
襄阳曲:为忆南游人，移家大堤住。千帆万帆来，尽过门前去。
诫贪:多求待心足，未足旋倾覆。明知贪者心，求荣不求辱。
逢老人:路逢一老翁，两鬓白如雪。一里二里行，四回五回歇。
少年行 二:自拳五色裘，迸入他人宅。却捉苍头奴，玉鞭打一百。
少年行 三:面白如削玉，猖狂曲江曲。马上黄金鞍，适来新赌得。
梦游仙四首 一:梦到海中山，入个白银宅。逢见一道士，称是李八伯。
梦游仙四首 二:三四仙女儿，身着瑟瑟衣。手把明月珠，打落金色梨。
梦游仙四首 三:车渠地无尘，行至瑶池滨。森森椿树下，白龙来嗅人。
上裴大夫二首 一:我有一端绮，花彩鸾凤羣。佳人金错刀，何似裁此文。
上冯使君五首 一:撑船碧江上，春日何迟迟。汀花最深处，拾得鸳鸯儿。
上冯使君五首 二:渔父无忧苦，水仙亦何别。眠在绿苇边，不知钓筒发。
上冯使君五首 三:樵叟无忧苦，地仙亦何别。茆屋岸花中，弄孙头似雪。
上冯使君五首 五:仁政无不及，乳獭将子行。谁家苦竹林，中有读书声。
春野作五首 二:山花雨打尽，满地如烂锦。远寻鹧鸪雏，拾得一团蕈。
春野作五首 三:大牛苦耕田，乳犊望似泣。万事皆天意，绿草头蕺蕺。
春野作五首 四:斜阳射破冢，髑髅半出地。不知谁氏子，犹自作意气。
寒江上望:荒岸烧未死，白云痴不动。极目无人行，浪打取鱼笼。
绝句三首  其一:车薪胜杯水，舆羽重钩金。物理元无定，权衡只在心。
绝句三首  其二:买丝绣平原，儗金铸子期。君子病无能，不病人不知。
绝句三首  其三:杜欲诛云师，韩将讼风伯。水旱不由天，那是诗人责。
雪夜不寐偶成短句十首用渭北春天树江东日暮云为韵  其一:丈夫慎出处，功成乃身退。古人夫何如，八十钓清渭。
雪夜不寐偶成短句十首用渭北春天树江东日暮云为韵  其二:四时循化机，万物随动息。众星纷荧荧，天运齐拱北。
雪夜不寐偶成短句十首用渭北春天树江东日暮云为韵  其三:缟素制野服，误染京华尘。旧业在何处，梅花江上春。
雪夜不寐偶成短句十首用渭北春天树江东日暮云为韵  其四:男儿不得志，壮心惜徂年。长空起鵰鹗，目送入寥天。
雪夜不寐偶成短句十首用渭北春天树江东日暮云为韵  其五:布衾生凄寒，夜夜梦归去。心恐秋风深，摧残紫荆树。
雪夜不寐偶成短句十首用渭北春天树江东日暮云为韵  其六:吟苦不成寐，寒窗凝夜缸。千古谁知心，遥遥贾长江。
雪夜不寐偶成短句十首用渭北春天树江东日暮云为韵  其七:此身如断蓬，飘萧随北风。钱塘一望地，家住西湖东。
雪夜不寐偶成短句十首用渭北春天树江东日暮云为韵  其八:客虑千万端，长吁愁不出。谁能事低首，挥杯送白日。
雪夜不寐偶成短句十首用渭北春天树江东日暮云为韵  其九:几欲膏吾车，老眼不识路。弟妹今何之，萧萧白髪暮。
雪夜不寐偶成短句十首用渭北春天树江东日暮云为韵  其一○:昨日家书至，慰我久离群。游子眼欲断，日日望白云。
东风:东风何太急，日落黄尘起。篝灯吹欲灭，骤雨打窗纸。
秋塘观鱼:野塘落芙蕖，下有潜鳞跃。渔多罟日深，圉圉方自乐。
戏书所见:云英捧玉液，真是裴郎偶。不知几万钱，买得玉杵臼。
送祝君晟湖州提领案牍:幕府今何处，青山水绕城。乌程有美酒，还肯饷春耕。
题李义夫无锁亭二首  其一:清风四无边，旷然此君宅。可不问主人，不可容俗客。
题李义夫无锁亭二首  其二:昨日苍溪叟，曾来斫钓竿。山童寻鹤去，失却报平安。
题画二首  其一:云巢八十翁，观化得三昧。无声凉月下，适意芳草外。
题画二首  其二:物物具天机，缘何纸上生。有时挂素壁，自动亦自鸣。
题画春景:青山多乔木，柳枝低婀娜。春风在毫端，高迁无不可。
题月汀图二首  其一:太阴水之精，浴水光愈洁。常怪市中人，不识沙头月。
题月汀图二首  其二:露垂兰叶光，风翻藕花影。滩前白鹭睡，夜半莫摇艇。
题画梨花:淡容露如洗，生色春欲动。纸帐小屏低，同入梅花梦。
题碧桃手卷:烂枝空有色，飞羽本无情。独立春风里，如闻三两声。
写竹:传神疑有月，着色淡无烟。此是诗人笔，胸中有渭川。
题南宫子中画鶑:金衣何璀璀，飞向垂杨树。久立却无声，东风吹不去。
题画白雁二首  其一:芦花秋半黄，三两下寒塘。北风正萧瑟，书远不曾将。
题画白雁二首  其二:未曾至雁门，安知食雁美。若读潜夫论，当不保此纸。
偶题  其一:少年不更事，新学多误人。桓冲成缪语，张禹岂纯臣。
咏妓:花木最无情，春风一番好。人怜新态度，一岁一回老。
班婕妤  其一:一自怜捐弃，香迹玉阶疏。闻道西宫路，近亦绝鸾舆。
班婕妤  其二:翠箔玉蟾窥，天街仙籁绝。抱恨坐夜长，银釭半明灭。
幽居四景 山色:远山翠不减，满庭摇空青。坐对太古色，终日有余情。
幽居四景 水光:渺渺涵秋色，澄澄生晓烟。四山潦初歇，寒玉一溪完。
幽居四景 窗月:山月流素晖，小窗绝嚣响。四壁寂无声，合座生灵爽。
幽居四景 蛩音:落木旧山寺，霜清叶扫风。已无鸡犬声，虚殿鸣秋蛩。
龙鳞石:古石横青壁，苍蛟松下蟠。日斜山气湿，瘦甲动余寒。
梅花:潇洒石池边，清标出自然。东风零乱后，蜕甲玉蜿蜒。
题画小景:山合云初尽，溪阴下夕阳。贪看无限好，柳底坐秋光。
竹亭纳凉:独坐幽篁阴，停绣更鸣琴。叶齐林影密，惟有清风心。
西楼晚眺:向晚登高楼，帘闲楼上头。白烟凝野水，望断使人愁。
哭沈生:中路怜长别，无因复见闻。愿将今日意，化作阳台云。
夜鹭:白鹭宿秋陂，夜寒如堕雪。久立不飞去，月明霜气冽。
闲坐口谣:独坐看花枝，无言双泪垂。痴婢不知意，问我心恨谁。
秋夜长:秋风生夜凉，风凉秋夜长。贪看山月白，清露湿衣裳。
听琴:竹外结枯桐，琅琅生松风。听来还自惜，坐对烛花红。
华清宫:柳暗春风远，花飞香梦残。夜深明月度，寂寞玉雕阑。
长信宫:珠箔疏流月，萤归定绣裳。宫西灯火合，歌吹起昭阳。
义合寺二首  其一:峭壁空翠湿，幽林烟霏清。峰巅忽长啸，疑是孙登声。
义合寺二首  其二:枯根绊老石，槁叶填古径。四山悄无人，铿然一声磬。
寻幽:寻幽乌石谷，曳杖白云冈。野烧半空赤，西风万叶黄。
己丑正月二日入山中题岩石二首  其一:一掬岩下水，不满数寸深。当其伏坎时，已有东注心。
己丑正月二日入山中题岩石二首  其二:我访桃源人，桃源在何处。世上无桃源，何必移家去。
余自入山距出山五十五日竹屋青灯山阴杖屦忘其痴不了事矣随所赋录之得二十首 入山:石浪啮我足，山雨湿我衣。冥行果为谁，笑抚桄榔枝。
余自入山距出山五十五日竹屋青灯山阴杖屦忘其痴不了事矣随所赋录之得二十首 解包:投装即虚馆，檐溜犹浪浪。主人眼为青，炽薪燎衣裳。
余自入山距出山五十五日竹屋青灯山阴杖屦忘其痴不了事矣随所赋录之得二十首 看云:蒙蒙穿石罅，片片宿檐端。如示变灭相，时出复时还。
余自入山距出山五十五日竹屋青灯山阴杖屦忘其痴不了事矣随所赋录之得二十首 对雪:晃晃纸窗明，簌簌时闻落。出户欲寻诗，瘦馿双耳卓。
余自入山距出山五十五日竹屋青灯山阴杖屦忘其痴不了事矣随所赋录之得二十首 听雨:疏声连永夜，寒意薄吟身。惆怅三生梦，彭城古木春。
余自入山距出山五十五日竹屋青灯山阴杖屦忘其痴不了事矣随所赋录之得二十首 听泉:出山静而清，遇石何不平。谁能携素琴，为我写此声。
余自入山距出山五十五日竹屋青灯山阴杖屦忘其痴不了事矣随所赋录之得二十首 听箫:呜呜传素恨，渺渺起新愁。台空凤已去，楚山千顷秋。
余自入山距出山五十五日竹屋青灯山阴杖屦忘其痴不了事矣随所赋录之得二十首 听笛:有客携笛来，一声山石裂。老子据胡床，东峰方吐月。
余自入山距出山五十五日竹屋青灯山阴杖屦忘其痴不了事矣随所赋录之得二十首 论诗:大雅久寂寥，落落为谁语。我欲友古人，参到无言处。
余自入山距出山五十五日竹屋青灯山阴杖屦忘其痴不了事矣随所赋录之得二十首 煮茶:枯樵生活火，清瀑荐灵芽。且赏此味永，从渠客未嘉。
余自入山距出山五十五日竹屋青灯山阴杖屦忘其痴不了事矣随所赋录之得二十首 兰:绿叶映芳蕤，贞姿在空谷。纷纷世人同，寂寂君子独。
余自入山距出山五十五日竹屋青灯山阴杖屦忘其痴不了事矣随所赋录之得二十首 老梅:枯根寄断崖，槎牙老风雪。疏花如高人，敛衽不敢折。
余自入山距出山五十五日竹屋青灯山阴杖屦忘其痴不了事矣随所赋录之得二十首 苦菜:采苦南山下，载咏采苦诗。舍旃复舍旃，此味人得知。
余自入山距出山五十五日竹屋青灯山阴杖屦忘其痴不了事矣随所赋录之得二十首 芹:离离生涧底，薇蕨敢雁行。人皆美其羹，我独采其芳。
余自入山距出山五十五日竹屋青灯山阴杖屦忘其痴不了事矣随所赋录之得二十首 刘郎菜:天台采药客，此地菜留名。流水年年恨，春风岁岁生。
余自入山距出山五十五日竹屋青灯山阴杖屦忘其痴不了事矣随所赋录之得二十首 黄精:东风抽灵芽，厚土长黄玉。我欲勤服食，从此长辟谷。
余自入山距出山五十五日竹屋青灯山阴杖屦忘其痴不了事矣随所赋录之得二十首 鹰爪菜:何人品小草，乃以鹰爪名。吾舌安用甘，且得吾眼明。
余自入山距出山五十五日竹屋青灯山阴杖屦忘其痴不了事矣随所赋录之得二十首 蒲花:绿穟糁轻黄，随风堕霏屑。富贵未足道，看取十二节。
余自入山距出山五十五日竹屋青灯山阴杖屦忘其痴不了事矣随所赋录之得二十首 石漥:飞泉所舂撞，悬崖偶成窾。信似太山溜，吾欲铭其坎。
余自入山距出山五十五日竹屋青灯山阴杖屦忘其痴不了事矣随所赋录之得二十首 出山:坐觉日月长，还疑宇宙隘。长啸出山来，如在太虚外。
用仲退韵奉寄三首  其一:怀人耿青灯，兀兀香事已。梦绕明月湾，水清见石底。
用仲退韵奉寄三首  其二:与君外形骸，更自离言说。此聚虽难常，此意终不别。
用仲退韵奉寄三首  其三:约略古堰西，坡陀山外路。相从十二年，迎送几来去。
大德二年戊戌正月梅始花:老树冰霜晚，孤花天地心。翛然怀远韵，相对意弥深。
己亥重九夜归篝灯独酌因思乙未岁是日陪余敬可携赵定庵马宁卿王叔文云隠二三道伴登芝山驻接仙亭蔬盘果食清谈竟日今诸道萍散而敬可九原不可作对酒凄然殆无以为怀也:重阳当痛饮，对酒更生悲。惆怅芝山梦，死生俱别离。
书芳洲题长江万里图诗后:万里朝宗势，其源可滥觞。从来不在险，画里论兴亡。
庚子九月十四日陪芳洲观山中泉石次韵:问酒竹篱深，寻诗土花碧。石上更盘桓，长啸情何极。
书壁:佳木交穉绿，小阁掩春深。唯有山西叟，相看识此心。
夜坐与刘信翁清谈:清坐不知疲，相对忘宾主。他年记此夜，青灯听疏雨。
十一月十五山行见梅一枝:老树千年意，枯槎一点春。相逢惊别久，伫立重凝神。
周德言游小庐山观余壁间诗次韵示教走笔奉谢  其一:美人尘外姿，胸次澹孤清。空堂语三日，隠隠金石声。
周德言游小庐山观余壁间诗次韵示教走笔奉谢  其二:兰茗寻旧题，媿我昔好径。妙语为湔祓，清越泗滨磬。
舟行即景:江流千丈碧，崖树一枝红。临眺延缘久，扁舟我欲东。
宿常山  其一:小楼临水际，一塔出林端。为报山僧喜，无劳问数滩。
宿常山  其二:灯影照白髪，清酤浣旅颜。半生堪一笑，四度宿常山。
秋怀二首  其一:细雨沾庭湿，惊风入袖寒。黄花有佳色，独自倚阑看。
秋怀二首  其二:门巷鸣干叶，阶除吟候虫。幽怀不可奈，丝雨更蒙蒙。
夜坐:丈室四壁静，孤灯永夜明。蒲团清坐稳，檐铁两三声。
赋刘子澄墨庄:勤力汉疏傅，遗安庞德公。公家业异此，衰盛国应同。
扬步:竟日人行绝，惟闻鸟语多。忽逢樵妇斧，更听牧儿歌。
洞庭秋月:平湖万里宽，秋月一天白。隠隠岳阳楼，有人自横笛。
平沙落鴈:丛丛水边芦，鴈鴈滩头泊。我不解丹青，小诗亦可貌。
静春堂:游子如蜂蝶，纷纷讵识春。先生静中观，物物寓吾仁。
辨漆:面上清如水，牵丝作钓钩。拨开鹰粪脚，打起有浮沤。
验漆:好漆清如镜，悬丝似钓钩。撼动虎斑色，打着有浮沤。
爱山堂:朝从日挂钲，暮至月吐璧。坐得少文图，不资康乐屐。
江天暮雪:超绝柳州句，麤疎郑谷诗。扁舟钓台下，曾见雪初时。
祝游子泉刘叔通二家孤寡:贫贱可余置，死生无彼抛。遗书曾不博，斗粟与枝巢。
成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵  其一:瓦砾何所知，说法犹咄咄。况此空洞中，孰能无启发。
成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵  其二:危岑百尺高，下有溪流深。高深日相激，合此无尽音。
成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵  其三:人行冥昧中，遇坎辄自省。闻是微妙音，安得忘所警。
成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵  其四:我有嗜睡癖，衾枕长与偕。晨昏要无失，曷日住君斋。
谢答严用韵送绿萼梅:潇湘艮玉质，浅黛拂修眉。倚竹无人问，碧云添一涯。
为龙泉令赵舜徒题:诚能得初心，何必返初服。有以固中扃，不须防外逐。
独行五首  其一:所思终不见，渺渺政愁余。试向江头钓，怕逢双鲤鱼。
独行五首  其二:烹鱼得素书，欲读字半漫。上如说相思，下如祝加餐。
郊外春日:垂杨袅东风，桐花醉鸣鸠。地僻无行人，方塘水交流。
采莲曲  其一:荡桨入平湖，湖波渺无极。红白芙蓉花，何如妾颜色。
采莲曲  其二:荷叶似侬鬓，荷花似侬妆。夫壻常别离，羞见双鸳鸯。
采莲曲  其三:采莲莫伤根，伤根不成藕。因思藕不成，悔作征人妇。
采莲曲  其四:采莲惟采花，不敢采莲子。其中有苦意，与妾心相似。
种兰菊:菊莳陶篱本，兰滋楚畹芳。荷锄春雨后，怀古意何长。
经旬:经旬坐春雨，畏湿不下席。晓看篱角萱，怒长忽过尺。
农谣:斗种播良田，可收三十石。天予人夺之，耕夫每无食。
赠道士褚雪巘:身不离珠庭，新笺道德经。时来琪树下，闲看鹤梳翎。
晚泊:烟生浦欲无，日暮潮初落。客帆何处来，又近垂杨泊。
梅花:梅花如隠人，不与羣芳竞。别坞春风多，寒流照清影。
山中月夜:秋月满疎林，林影自零乱。白猿啼一声，山空夜将半。
晓行:寒鸡误客行，踯躅犯霜露。冰冻不生潮，娥江夜难渡。
晚  其一:暝色生前浦，日沉西岭树。隠约有孤僧，远入深云去。
晚  其二:残阳下西岑，暝色起平坂。林下一僧归，钟声烟际远。
渔艇  其一:炊菰青芦丛，钓鱼白苹洲。扁舟不用楫，荡漾随春流。
渔艇  其二:斜枕绿蓑衣，醉眠呼不醒。午夜天无云，月满孤篷顶。
客枕  其一:客枕正无憀，寒鸡鸣夜半。开门望天末，月沉星烂烂。
客枕  其二:客枕难成梦，秋宵转觉长。莎鸡鸣不住，阶下月如霜。
逆旅:逆旅夜冥冥，寒灯结烬青。一声霜鴈过，倦客梦初醒。
秋感:霜露变羣物，游子难为情。吾亲隔重泉，奈此风叶声。
久客:客里又深秋，凄凉怕举头。西风吹败叶，叶叶是归愁。
客中:客中春又半，旧隠欲归难。唯恐伤怀抱，花开不欲看。
东冈晓雪:萧萧夜来雪，失却登山径。晓望东冈头，寒花满松顶。
送僧归浙东:旧隠青山下，归程白露前。他时此相忆，懊恼浙江船。
竹堂秋雨:秋雨滴寒竹，主人魂梦清。客来听未惯，认作打篷声。
西明落照:幽居面西岭，窗几有真趣。睡觉无人声，残阳在高树。
题画  其一:鸥鹭雪衣明，忘机更闲暇。青青芳草间，袅袅垂杨下。
题画  其二:蒲长荷已折，秋水碧相涵。日照沙洲暖，鸳鸯睡正酣。
题画  其三:浅水与平沙，烟光尽相接。鸟立折茄茎，蟹上枯荷叶。
题画  其四:翠羽立蒹葭，巨蟹行沮洳。狂僧淡墨间，无限沧洲趣。
墨菊:渊明爱佳色，灵均餐落英。墨衣林下去，标致更凄清。
蒲萄画:弱蔓引修藤，垂旒泫水晶。忆曾江路见，风露熟秋棚。
墨萱:丹粉转成缁，风姿尚潇洒。对此可忘忧，依依北堂下。
书友人墨萱后卷:澹然自忘忧，独立熏风里。红药非其伦，缁衣古君子。
月蚀:酷哉虾蟆精，食月食之既。天地皆幽昏，使我增永忾。
墨水仙:二妃泣苍梧，泪多衣袂黑。犹似不忘君，垂头情脉脉。
旅吟  其一:故居抛水石，客路厌风霜。衰鬓从教短，余生不愿长。
旅吟  其二:逆旅新寒入，荒林败叶飞。乡心空自动，衰病不能归。
题竹轩:窗前有修竹，道人心自足。清风入诗肠，何用五鼎肉。
种菊:种菊东篱下，悠然寄隠情。不辞频抱瓮，他日要餐英。
厌雨:连宵雨如泻，老耳聩不闻。晓涧已流衍，山川犹出云。
观心:坐石夜观心，心明亡众覆。一沼水涵秋，千山月如昼。
忆友:同人久别离，消息不曾知。心似长堤柳，千丝又万丝。
柔桑:野岸多柔桑，春风长新绿。叶叶是罗纨，不同凡草木。
蒲萄:玉瀣乘旒晚，天浆满珞秋。孟佗消不得，压取换凉州。
山中吟  其二:自为山中人，不厌山中居。云西最高峰，秀出如芙蕖。
江上  其一:烟生浦欲无，日莫潮初落。客帆何处来，又近垂杨泊。
兰谷:猗猗谷中兰，青青饱香露。为语樵牧儿，莫采出山去。
茅屋:道人不出山，偃卧一茅屋。独有南山云，时到檐前宿。
感巫州荠菜:两京作觔卖，五溪无人采。夷夏虽有殊，气味都不改。
立木海上刻诗:小山压大山，大山全无力。羞见故乡人，从此投外国。
诗:青鸟衔葡萄，飞上金井栏。美人恐惊去，不敢卷帘看。
送蔡君知入蜀二首 一:金陵已去国，铜梁忽背飞。失路远相送，他乡何日归。
送蔡君知入蜀二首 二:灵关九折险，蜀道二星遥。乘槎若有便，希泛广陵潮。
落叶:早秋惊叶落，飘零似客心。翻飞未肯下，犹言惜故林。
临刑诗:幻生还幻灭，大幻莫过身。安心自有处，求人无有人。
登岭望:淼淼三江水，悠悠五岭关。雁飞犹不度，人去若为还。
赠窦十:燕山窦十郎，教子有义方。灵椿一株老，丹桂五枝芳。
花落:迎风啸未已，和雨落谷谷。千枝与万枝，不如一竿竹。
登祝融峰:欲上祝融峰，先登古石桥。凿开巇崄处，取路到丹霄。
送人往宣城:江畔送行人，千山生暮氛。谢安团扇上，为画敬亭云。
答汤悦:司空犹不作，那敢作司徒。幸有山翁号，如何不见呼。
汉宫词:寒烛照清夜，笙歌隔藓墙。一从飞燕入，便不见君王。
送君去:关河月未晓，行子心已急。佳人无一言，独背残灯泣。
郊原晚望怀李秘书:归鸟入平野，寒云在远村。徒令睇望久，不复见王孙。
言怀别同志:惭老将谁托，劳生每自惭。何当重携手，风雨满江南。
句:胡笳闻欲死，汉月望还生。日华离碧海，云影散青霄。
石城怀古:石城古岸头，一望思悠悠。几许六朝事，不禁江水流。
临刑诗:街鼓侵人急，西倾日欲斜。黄泉无旅店，今夜宿谁家。
续古二十九首 一:大尧登宝位，麟凤焕宸居。海曲沾恩泽，还生比目鱼。
续古二十九首 二:生值揖逊历，长歌东南春。钓鳌年三十，未见天子巡。
续古二十九首 三:轩辕承化日，羣凤戏池台。大朴衰丧后，仲尼生不来。
续古二十九首 四:大道归孟门，萧兰日争长。想得巢居时，碧江应无浪。
续古二十九首 五:矻矻蓬舍下，慕君麒麟阁。笑杀王子乔，寥天乘白鹤。
续古二十九首 六:杳杳巫峡云，悠悠汉江水。愁杀几少年，春风相忆地。
续古二十九首 七:吴洲采芳客，桂棹木兰船。日晚欲有寄，裴回春风前。
续古二十九首 八:仙家风景晏，浮世年华速。邂逅汉武时，蟠桃海东熟。
续古二十九首 九:南国珊瑚树，好裁天马鞭。鱼龙不解语，海曲空婵娟。
续古二十九首 十:周穆恣游幸，横天驱八龙。宁知泰山下，日日望登封。
续古二十九首 十一:秦国饶罗网，中原绝麟凤。万乘巡海回，鲍鱼空相送。
续古二十九首 十二:秦家无庙略，遮虏续长城。万姓陇头死，中原荆棘生。
续古二十九首 十三:秦作东海桥，中州鬼辛苦。纵得跨蓬莱，羣仙亦飞去。
续古二十九首 十四:隋炀弃中国，龙舟巡海涯。春风广陵苑，不见秦宫花。
续古二十九首 十五:范子相句践，灭吴成大勋。虽然五湖去，终媿磻溪云。
续古二十九首 十六:麟凤识翔蛰，圣贤明卷舒。哀哉嵇叔夜，智不及鶢鶋。
续古二十九首 十七:战地三尺骨，将军一身贵。自古若吊冤，落花少于泪。
续古二十九首 十八:楚国千里旱，土龙日已多。九谷竟枯死，好云闲嵯峨。
续古二十九首 十九:汉家三殿色，恩泽若飘风。今日黄金屋，明朝长信宫。
续古二十九首 二十:南园杏花发，北渚梅花落。吴女妒西施，容华日消铄。
续古二十九首 二十一:山鸡理毛羽，自言胜乌鸢。一朝逢鸑鷟，羞死南海边。
续古二十九首 二十二:秦家卷衣贵，本是倡家子。金殿一承恩，貂蝉满乡里。
续古二十九首 二十三:魏宫薛家女，秀色倾三殿。武帝鼎湖归，一身似秋扇。
续古二十九首 二十四:婵娟越机里，织得双栖凤。慰此殊世花，金梭忽停弄。
续古二十九首 二十五:学古三十载，犹依白云居。每览班超传，令人慵读书。
续古二十九首 二十六:雄剑久濩落，夜吟秋风起。不是懒为龙，此非延平水。
续古二十九首 二十七:朝为杨柳色，暮作芙蓉好。春风若有情，江山相逐老。
续古二十九首 二十八:景龙临太极，五凤当庭舞。谁信壁间梭，升天作云雨。
续古二十九首 二十九:曾梦诸侯笑，康囚议脱枷。千根池底藕，一朵火中花。
永嘉赠别:芳草温阳客，归心浙水西。临风青桂檝，几日白苹溪。
有所思:欲唱玄云曲，知音复谁是。采掇情未来，临池画春水。
剑客:恩酬期必报，岂是輙轻生。神剑冲霄去，谁为平不平。
鹤:警露精神异，冲天羽翼新。千年一归日，谁识令威身。
途中柳:翠色晴来近，长亭路去遥。无人折烟缕，落日拂溪桥。
隔墙花:颜色尤难近，馨香不易通。朱门金锁隔，空使怨春风。
答御制颂:当阳一句子，平地步青云。踏翻关棙处，便是主家春。
颂古十三首  其四:扬下采樵斧，直入碓坊舂。一脚踏到底，黄梅信息通。
举与万法为侣因缘颂:秤锤搦出油，闲言长语休。腰缠十万贯，骑鹤上扬州。
采莲曲二首  其一:清晓去采莲，莲花带露鲜。溪长须急桨，不是趁前船。
采莲曲二首  其二:相随不觉远，直到暮烟中。恐嗔归得晚，今日打头风。
句  其三:疾走建德国，乃为渊明先。失脚坠榛莽，刘伶扶我还。
鹿田寺集杜五言:水花分堑弱，山木抱云稠。更宿招提境，还同惠远游。
复斋学者:孟氏求放心，羲易戒迷复。可叹声利场，纷纷竞驰逐。
潭溪钓者:踞坐鱼矶上，无心同狎鸥。敲针漫劳力，故尔投直钩。
卧云樵者:山深成独往，伐木声丁丁。莫作烂柯客，长年玩一枰。
老圃拙者:春蔬含绿滋，荒畦自锄芟。万事付一默，维摩许同参。
云庄耕者:莘野乐尧舜，谷口岂其乡。自是不可掩，区区非近名。
题七者寮:莹心冽寒泉，砥节介如石。本无市朝念，自与红尘隔。
题东寮:羲和鞭日驭，发轫自旸谷。道人耕寸田，开窗纳余燠。
止宿寮:所重一言契，宁悬千里期。他年风雨夜，还意剧谈诗。
山台:蜡屐恣幽寻，未能得其要。登临一放目，千峯供俎豆。
寓斋:萍梗天地间，初不异万物。可能发深省，惟有一事实。
观善斋:群居有深益，相视无余事。此道存诸中，了然见眸子。
和邑宰张元若酹月亭诗四首  其一:太白邀月饮，祇许老坡会。汗漫赤壁游，浩歌邈相对。
和邑宰张元若酹月亭诗四首  其二:周郎佳少年，定霸在一战。勉哉志士心，分阴疾如电。
和邑宰张元若酹月亭诗四首  其三:古人有大志，闻鸡非恶声。信知酹月意，与此同条生。
和邑宰张元若酹月亭诗四首  其四:明府命世才，宇量特闳远。为名江上亭，拈出句中眼。
橘香亭二首  其一:满林饱风霜，千奴列亭下。未许吴姬手，藉此长声价。
橘香亭二首  其二:花落飘碎琼，果熟染黄蜡。张君鼻观间，莫着兰麝杂。
铁笛亭:孤吹人已远，横笛处犹在。清名欣有托，奔云放天籁。
井泉:山溜碧泓澄，清甘归色味。傥逢张又新，应不落第二。
禅友:寄语同参人，切忌随他转。若向句中寻，相逢不识面。
棋友:闲寻十九路，坐断千万心。运甓何为者，当知惜寸阴。
琴友:金玉声清圆，鸾凤势翔舞。重是古人风，勿效儿女语。
文友:摛辞气为主，盛气理或差。大音等韶頀，小巧同春葩。
题君山观招真阁六首  其一:蜡屐发兴屡，几为春泥阻。此行不作难，霁色随步武。
题君山观招真阁六首  其二:数峯碧巑岏，乌君成道山。仙游杳难问，空锁白云闲。
题君山观招真阁六首  其三:双蔓正排空，云是玉真府。采芝何许入，忽此驾修羽。
题君山观招真阁六首  其四:观宇藏山崦，昔居火宅僧。因缘有时节，羽服奉香灯。
题君山观招真阁六首  其五:翚飞新楼台，像设旧金碧。焚修人已老，倚杖对山石。
题君山观招真阁六首  其六:彩侍过丘林，星行忽一周。春晖今已矣，涕泪不能收。
巢云:幽栖寄山隈，欣赏亦何有。时许巢白云，纷然入窗牖。
上黄端明寿诗以竚期三入后一品见玄孙为韵  其一:英声久飞扬，寰海共倾竚。学者仰泰山，苍生待霖雨。
上黄端明寿诗以竚期三入后一品见玄孙为韵  其二:器识谁能及，功名自有期。一朝闻正论，亲切在彤墀。
上黄端明寿诗以竚期三入后一品见玄孙为韵  其三:献替先其大，从容接每三。但知言謇謇，肯顾府潭潭。
上黄端明寿诗以竚期三入后一品见玄孙为韵  其四:仗节朔庭回，建议光明入。尽得强敌情，何人敢轻袭。
上黄端明寿诗以竚期三入后一品见玄孙为韵  其五:僎升时许同，孟马宁处后。人特诵谦光，我独知德厚。
上黄端明寿诗以竚期三入后一品见玄孙为韵  其六:姓字本无双，山林今见一。动必合礼经，心焉在王室。
上黄端明寿诗以竚期三入后一品见玄孙为韵  其七:温旨再褒荣，王人就咨谂。早晚诏公归，余波润群品。
上黄端明寿诗以竚期三入后一品见玄孙为韵  其八:骨秀类天人，神清若岩电。寿与山岳齐，造物兹可见。
上黄端明寿诗以竚期三入后一品见玄孙为韵  其九:贱子甘藏拙，无心学草玄。自然多坎壈，不是乐盘旋。
上黄端明寿诗以竚期三入后一品见玄孙为韵  其一○:阻陪称寿席，想见醉芳樽。嘉庆宜图画，簪绅徧子孙。
莹心泉:修绠何妨汲，羸瓶不自任。从渠清彻底，伴我岁寒心。
渔艇:撇烈非为鱼，流行本处山。白鸥正得意，相逐过前湾。
自警三首  其一:爱之能勿劳，忠焉能勿诲。彼有不受者，善意翻成累。
自警三首  其二:当仁贵不让，见义忌无勇。今人无魏颗，勿望渠形梦。
自警三首  其三:嬖人排孟子，通国诮匡章。内省倘不疚，青蝇徒自忙。
椿径:栽培护灵根，夹道若车盖。坐待八千岁，俨立风雨外。
题破石铺:往返数百里，上下几重山。仆仆利名客，不知行路难。
茶灶:中坻出盘陀，曲突非刻画。仙翁碾玉尘，盈瓯试春色。
温泉  其一:阴阳分二气，钧播立万物。泉脉或寒温，初非择地出。
温泉  其二:太朴一已散，人伪日滋彰。持彼炎凉态，指目为温汤。
温泉  其三:匡庐发源初，绝景乃如许。尤幸远市朝，不遭豪右取。
温泉  其四:怀哉经始心，与世共游赏。为语往来人，莫起骊山想。
题吴仲微常斋:达石情忘倦，移山志必通。朝朝勤甓运，井井策新功。
偈颂二十一首  其七:玉象吞狮子，泥牛上绣鞍。御楼观射猎，不是刈茆田。
偈颂二十一首  其一三:空手把锄头，步行骑水牛。凭兹陪睿算，垂拱亿千秋。
送坚知库:埽尽法中病，生憎佛是尘。堂堂一坚密，春至百花新。
第九十九浮山绣球颂:月里无根草，山前枯木花。雁回沙塞后，砧杵落谁家。
第一百浮山骨堆颂:嫩草疏斜径，山泉带碧流。文曾要渭水，列士耻庄周。
九日访张子直承出看花戏书学舍五首  其一:平日邀相见，过门又不逢。贪随看花伴，应笑我龙钟。
九日访张子直承出看花戏书学舍五首  其四:下马问老仆，言公赏花去。只在近园中，业深不知处。
宫词十首  其一:絮扑芙蓉苑，华开太液波。黄头吹月笛，棹影落天河。
宫词十首  其二:草浅天边碧，花匀日脚红。须知亲帝泽，不必藉春工。
宫词十首  其三:花萼蜂儿影，帘旗燕子风。游丝避金葆，吹过紫垣东。
宫词十首  其四:翠环双凤带，小队五花蹄。十二龙钩卷，梨花烂漫时。
宫词十首  其五:花蔕流金水，知从秘苑来。春风如解意，不敢起纤埃。
宫词十首  其六:粉蝶非仙骨，随风过苑墙。穿花不敢采，应怯内家香。
端午帖子:艾叶成人后，榴花结子初。江心新得镜，龙瑞护仙居。
偈六首  其三:章公好学仙，吕公好坐禅。徐六喻檐板，各自见一边。
偈六首  其五:天上无双月，人间只一僧。一堂风冷淡，千古意分明。
登慈云岭:千古慈云岭，诸方南北行。江波与湖水，极目两分明。
送客之三衢:今日忽相见，俄然又相别。三衢山水清，好赏中秋月。
解日字谜:东海有一鱼，无头亦无尾。更除脊梁骨，便是这个谜。
二月春将半三首  其一:二月春将半，幽居掩竹斋。自惭疏懒甚，苔藓满空阶。
二月春将半三首  其二:二月春将半，农耕细雨中。花前轻薄子，醉倒笑春风。
二月春将半三首  其三:二月春将半，霖霪雨尚寒。松黄收拾晚，狼籍满金坛。
寄友人:昔游西太乙，今日返成都。若问去来事，云藏月影孤。
试心石:屏列郡南隅，子真常此憩。雨欲泽人间，云霞先掩蔽。
越王台:荒台枕古邱，伊昔越王游。辇路今何在，凄凉草树秋。
云台山:阆州富名山，冠者云台化。幽深压岷峨，孤峭抵嵩华。
奉寄灵岩长老确公大师  其一:适见随州住，谁教复在齐。君看历山北，何似善光西。
题左溪齐云阁:白云来轩户，清风生涧壑。山僧不管春，岩花开自落。
元次山居:峿台倚溪云，痦亭枕溪石。水石竞奇丽，中有漫郎宅。
南山:吁然碧玉洞，屹立分双户。天生护佳景，常恐尘土污。
云骧阁:瓦流双涧合，帘压乱山青。佛刹蟠深崦，渔蓑散晚汀。
苍玉亭:我爱汀州好，山川秀所钟。阁前横潏水，亭畔列奇松。
对雨怀陶掾:雨气侵池馆，清如秋向深。遥知修敌具，萧洒不关心。
古碑:荒田一片石，文字满青苔。不是逢闲客，何人肯读来。
佛舍见胡子有嘲:明明复夜夜，胡子即成翁。唯是真知性，不来生灭中。
白鼻騧:为底胡姬酒，长来白鼻騧。摘莲抛水上，郎意在浮花。
题寺壁二首 一:路行三蜀尽，身及一阳生。赖有残灯火，相依坐到明。
题寺壁二首 二:社后辞巢燕，霜前别蔕蓬。愿为蝴蝶梦，飞去觅关中。
句:愁声秋遶杵，寒色碧归山。送将欢笑去，收得寂寥回。
天长路别朱大山路却寄:驿骑难随伴，寻山半忆君。苍崖残月路，犹数过溪云。
寄酬朱大后亭夜坐留别:十夜郡城宿，苦吟身未闲。那堪西郭别，雪路问青山。
子夜夏秋二曲 一:相持薄罗扇，绿树听鸣蜩。君筵呈妙舞，香汗湿鲛绡。
子夜夏秋二曲 二:银床梧叶下，便觉漏声长。露砌蛩吟切，那怜白苎凉。
关山月:海上清光发，边营照转凄。深闺此宵梦，带月过辽西。
采莲词:纤手折芙蕖，花洒罗衫湿。女伴唤回船，前溪风浪急。
秋月夜:旅鴈迎风度，阶翻月露华。砧声鸣夜永，江上几多家。
登楼:登楼一南望，淮树楚山连。见鴈无书寄，归吴定此年。
阊门书感:凫鹥踏波舞，树色接横塘。远近蘼芜绿，吴宫总夕阳。
穆护砂:玉管朝朝弄，清歌日日新。折花当驿路，寄与陇头人。
思归乐二首 一:晚日催弦管，春风入绮罗。杏花如有意，偏落舞衫多。
思归乐二首 二:万里春应尽，三江鴈亦稀。连天汉水广，孤客未言归。
金殿乐:入夜秋砧动，千声起四邻。不缘楼上月，应为陇头人。
墙头花二首 一:蟋蟋鸣洞房，梧桐落金井。为君裁舞衣，天寒剪刀冷。
墙头花二首 二:妾有罗衣裳，秦王在时作。为舞春风多，秋来不堪着。
胡渭州:杨柳千寻色，桃花一苑芳。风吹入帘里，唯有惹衣香。
白鼻騧:为底胡姬酒，长来白鼻騧。摘莲抛水上，郎意在浮花。
戎浑:风劲角弓鸣，将军猎渭城。草枯鹰眼疾，雪尽马蹄轻。
杨下采桑:飞丝惹绿尘，软叶对孤轮。今朝入园去，物色强着人。
宫词二首 一:故国三千里，深宫二十年。一声河满子，双泪落君前。
宫词二首 二:自倚能歌日，先皇掌上怜。新声何处唱，肠断李延年。
昭君怨二首 二:汉庭无大议，戎虏几先和。莫羡倾城色，昭君恨最多。
信州水亭:南檐架短廊，沙路白茫茫。尽日不归处，一庭栀子香。
苏小小歌三首 一:车轮不可遮，马足不可绊。长怨十字街，使郎心四散。
苏小小歌三首 二:新人千里去，故人千里来。剪刀横眼底，方觉泪难裁。
苏小小歌三首 三:登山不愁峻，涉海不愁深。中擘庭前枣，教郎见赤心。
树中草:青青树中草，托根非不危。草生树却死，荣枯君可知。
七里濑渔家:七里垂钓叟，还傍钓台居。莫恨无姓名，严陵不卖鱼。
读曲歌五首 一:窗中独自起，帘外独自行。愁见蜘蛛织，寻思直到明。
读曲歌五首 二:碓上米不舂，窗中丝罢络。看渠驾去车，定是无四角。
读曲歌五首 三:不见心相许，徒云脚漫勤。摘荷空摘叶，是底采莲人。
读曲歌五首 四:窗外山魈立，知渠脚不多。三更机底下，摸着是谁梭。
读曲歌五首 五:郎去摘黄瓜，郎来收赤枣。郎耕种麻地，今作西舍道。
玉树后庭花:轻车何草草，独唱后庭花。玉座谁为主，徒悲张丽华。
莫愁乐:侬居石城下，郎到石城游。自郎石城出，长在石城头。
襄阳乐:大堤花月夜，长江春水流。东风正上信，春夜特来游。
自君之出矣:自君之出矣，万物看成古。千寻葶苈枝，争奈长长苦。
梦江南:行吟洞庭句，不见洞庭人。尽日碧江梦，江南红树春。
将离岳州留献徐员外:高斋长对酒，下客亦沾鱼。不为江南去，还来郡北居。
题彭泽卢明府新楼:碧落新楼迥，清池古树闲。先贤尽为宰，空看县南山。
赠禅师:坐见三生事，宗传一衲来。已知无法说，心向定中灰。
江南逢故人:河洛多尘事，江山半旧游。春风故人夜，又醉白苹洲。
松江怀古:碧树吴洲远，青山震泽深。无人踪范蠡，烟水暮沉沉。
书愤:三十未封侯，颠狂遍九州岛。平生镆鎁剑，不报小人雠。
题孟处士宅:高才何必贵，下位不妨贤。孟简虽持节，襄阳属浩然。
首阳行:首阳山下路，孤竹节长存。为问无心草，如何庇本根。
题僧影堂:寒叶坠清霜，空帘着烬香。生前既无事，何事更悲伤。
边思:苏武节旌尽，李陵音信稀。花当陇上发，人向陇头归。
水亭:岁律行将变，君恩竟未回。门前即潮水，朝去暮常来。
酬卢郎中游寺见招不遇:偶出送山客，不知游梵宫。秋光古松下，谁伴一仙翁。
寓言:秋树却逢暖，未凋能几时。何须尚松桂，摇动暂青枝。
唁人丧侍儿:夜情河耿耿，春恨草绵绵。唯有嫦娥月，从今照墓田。
席上夜别张主簿:红烛剪还明，绿尊添又满。不愁前路长，只畏今宵短。
方丈泉:循涯不知浅，见底似非深。永日无波浪，澄澄照我心。
晚望:日下夕阴长，前山凝积翠。白鸟一行飞，联联粉书字。
前山:只谓一苍翠，不知犹数重。晚来云映处，更见两三峰。
发交州日留题解炼师房:久喜房廊接，今成道路赊。明朝回首处，此地是天涯。
令和州买松:好觅凌霜质，仍须带雨栽。须知剖竹日，便是看松来。
题断金集后:一览断金集，再悲埋玉人。牙弦千古绝，珠泪万行新。
杭州送萧宝校书:马识青山路，人随白浪船。别君犹有泪，学道谩经年。
宿道士观:堂闭僊人影，空坛月露初。闲听道家子，盥漱读灵书。
送陈摽:满酌劝童仆，好随郎马蹄。春风慎行李，莫上白铜鞮。
陪江州李使君重阳宴百花亭:闲携九日酒，共到百花亭。醉里求诗境，回看岛屿青。
酬李躔侍御:此去非关兴，君行不当游。无因两处马，共饮一溪流。
别李侍御后亭夜坐却寄:已作亭下别，未忘灯下情。吟今欲就枕，更漏转分明。
题山水图  其一:暮色溪山远，烟林一两家。孤舟何不住，雁欲下平沙。
题山水图  其二:烟动芦根出，天高雁点微。溪林茅屋晚，遥认钓船归。
赤鉴湖:赤鉴有遗利，旷古无人兴。今师欲断海，海若当效灵。
杂诗  其三:客行情最苦，草草共清尊。万水千山路，今朝好出门。
晚春客愁五绝  其一:江外芦芽老，城中柳絮飞。春风犹几日，谁与濯征衣。
晚春客愁五绝  其二:春老鱼苗动，江肥雪水来。大孤山下路，何日泛舟回。
晚春客愁五绝  其三:想归归未得，悔醉醉还频。不料湓江上，题诗送晚春。
晚春客愁五绝  其四:十载干戈后，辛勤莳牡丹。岂知身是客，借与别人看。
晚春客愁五绝  其五:老身何可病，客舍只宜晴。晓鼎催煎药，窗间又雨声。
四月一日早闻鶑:客里花都尽，初闻晓树鶑。鶑声虽已老，毕竟是鶑声。
漫兴九首  其一:索文僧走纸，赌酒客争棋。定要全无事，何由更有诗。
漫兴九首  其二:老岂堪从仕，穷应不为诗。死生元有命，病亦莫求医。
漫兴九首  其三:我欲培修竹，新添笋几根。徘徊看不已，爱惜似儿孙。
漫兴九首  其四:半落酴醿雪，微舒芍药丹。熏风交割近，特地更春寒。
漫兴九首  其五:静院幽花馥，空庭皓月明。春寒夜更好，未有一虫鸣。
漫兴九首  其六:索果娇儿怒，胹羹老仆顽。欲嗔仍复笑，掩卷看南山。
漫兴九首  其七:袍絮无堪换，柴钱久未还。有人来问字，赊酒醉花间。
漫兴九首  其八:淡虀淘大麦，甘酪荐含桃。风调谁优劣，田家似颇高。
漫兴九首  其九:欲跨羸骖去，江村访酒家。杖头无阿堵，肯听锦囊赊。
先天易吟三十首  其一:不识第一画，羲皇运腕初。凭空说仪象，枉着汗牛书。
先天易吟三十首  其二:舜禹昔禅位，曾将易问蓍。即知重八卦，已自伏羲时。
先天易吟三十首  其三:高下乾坤位，东西日月门。正身当午立，一点认心源。
先天易吟三十首  其四:太极元无物，群生性命根。一奇仍一偶，万象满乾坤。
先天易吟三十首  其五:四象写老少，两仪书偶奇。四从两上判，惟一邵翁知。
先天易吟三十首  其六:八卦各为八，枝从干上横。厥初有何物，万物一根生。
先天易吟三十首  其七:钟律及星历，军师兼井田。方圆两图在，万古立鳌天。
先天易吟三十首  其八:从来二生四，谁谓二生三。迷路求玄牝，精微未许探。
先天易吟三十首  其九:首言天地易，次语赞羲皇。系传谁精玩，先看第一章。
先天易吟三十首  其一○:子半至午半，南方旋北方。往来分逆顺，治乱判阴阳。
先天易吟三十首  其一一:有画无言语，斯文岂易知。人心对天一，更向画前窥。
先天易吟三十首  其一二:天地有定位，地天阳泰三。更于通气处，细认泽山咸。
先天易吟三十首  其一三:乾坤坎离位，元会运世篇。三百六十岁，才似一周年。
先天易吟三十首  其一四:瀛登唐治日，奎聚宋兴年。子午复南北，一声啼杜鹃。
先天易吟三十首  其一五:圆象天仪转，方侔地里分。独超形器外，寂感一灵君。
先天易吟三十首  其一六:河图天地数，五与十居中。所拱中一点，心为八位宗。
先天易吟三十首  其一七:六爻六画后，六位六虚中。此处曾着眼，玄哉无极翁。
先天易吟三十首  其一八:万世复万世，人心无改时。此理本非古，伏羲先得之。
先天易吟三十首  其一九:先觉欲觉后，三峰列四图。求精由藴入，言说本来无。
先天易吟三十首  其二○:心法先天易，盍于离位求。傥非明出地，长夜使人愁。
先天易吟三十首  其二一:天地囿于气，圣贤修此心。范围非有许，生聚尚斯今。
先天易吟三十首  其二二:水旱尧汤有，先天数可推。圣君得贤相，翻是太平时。
先天易吟三十首  其二三:神农尝毒药，轩后设难经。认取卦中意，仁心救未形。
先天易吟三十首  其二四:水平民不溺，谷播世无饥。气数如寒暑，能无理转移。
先天易吟三十首  其二五:谁识归奇意，专为御患谋。将寒储纩絮，未暮贮膏油。
先天易吟三十首  其二六:两重三画卦，半束百茎蓍。避就殊凶吉，元无巧与奇。
先天易吟三十首  其二七:画处本天地，占时通鬼神。自然大道理，丝髪不由人。
先天易吟三十首  其二八:嗜欲损为益，荣华降是升。圆图观起处，生意伏阴凝。
先天易吟三十首  其二九:独妙先天学，恭惟击壤翁。返观心是易，万化出胸中。
后天易吟三十首  其一:万古未来事，先天逆已知。卦中无不有，却要后天推。
后天易吟三十首  其二:位须分对待，气即验流行。羲体兼文用，俱由造化生。
后天易吟三十首  其三:世治常无乱，民安永不危。尚须西伯演，羲画可无之。
后天易吟三十首  其四:易名缘变易，周义取周流。出震始终艮，当于此处求。
后天易吟三十首  其五:震位东方木，胡为以帝言。一芽观出处，主宰见天根。
后天易吟三十首  其六:万物皆相见，文明午日中。圣人南面立，品汇各亨通。
后天易吟三十首  其七:兑泽何言说，秋成看水田。黄云万万顷，滋润作丰年。
后天易吟三十首  其八:天一实生水，冬藏坎次干。精神要休养，酝酿出春天。
后天易吟三十首  其九:万物天为大，中间地次之。成功付诸子，父母似无为。
后天易吟三十首  其一○:雷风火泽水，独艮不言山。朔易指方位，万形消息间。
后天易吟三十首  其一一:君知已似嗣，音义古来同。万物生相续，南熏鼓巽风。
后天易吟三十首  其一二:役物至未极，分明土王时。嗣火孕金气，秋成方在兹。
后天易吟三十首  其一三:阳生在十月，亥谓之天门。战乎干者物，干实战于坤。
后天易吟三十首  其一四:八列方隅位，四周分至时。画疆兴庶务，地矩囿天规。
昌江:昌江真陋邦，芋魁的盈尺。逐客方阨陈，饱食度终日。
剑门关:一门横大道，双剑插长空。鼓铸非人力，磨砻任化工。
临终颂:铁马奔入海，泥蛇飞上天。蓬莱三岛路，元不在西边。
偈  其一○:是法不可示，言词相寂灭。击破太虚空，万里一条铁。
偈  其一一:心生法亦生，心灭法亦灭。心法两俱忘，乌龟唤作鳖。
四序回文十二首 春 其一:短草铺茸绿，残红照雪稀。暖轻还锦褥，寒峭怯罗衣。
四序回文十二首 春 其二:翠涟冰绽日，香径晚多花。细笋抽蒲密，长条舞柳斜。
四序回文十二首 春 其三:折花幽槛小，倾酒绿杯深。蝶舞轻风晓，莺啼老树阴。
四序回文十二首 夏 其一:翠密围窗竹，青圆贴水荷。睡多嫌昼永，醒少得风和。
四序回文十二首 夏 其二:草径迷深绿，莲池浴腻红。早蝉鸣树曲，鲜鲤跃潭东。
四序回文十二首 夏 其三:暴雨随云骤，惊雷隐地平。好风摇箑透，轻汗挹冰清。
四序回文十二首 秋 其一:晚日欣帘卷，凉风觉袂摇。远吟高兴遣，长醉宿愁销。
四序回文十二首 秋 其二:短苇低残雨，虚舟带晚潮。断鸿归暗浦，疏叶堕寒梢。
四序回文十二首 秋 其三:戚戚蛬吟苦，茫茫水驿孤。日衔山色莫，霜带菊丛枯。
四序回文十二首 冬 其一:鹘健呼风急，乌啼促景残。窟深宜兔蛰，蒲折荫鱼寒。
四序回文十二首 冬 其二:裂瓦寒霜重，铺窗月影清。灭灯惊好梦，孤枕念深情。
四序回文十二首 冬 其三:秀柏留阴绿，芳梅蘸影斜。溜檐冰结玉，装树雪飞花。
知非斋:真是果安在，况今非故吾。个中惟醉好，莫忘黄公垆。
爱闲斋:竿木逢场处，何人肯自还。秖应韩吏部，能道不如闲。
光风桥:茂林修竹下，一水独萦回。时过赤栏去，风从苹末来。
饭牛庵:相从龙具中，耕稼亦吾学。所求一饱同，安用莹蹄角。
临赋阁:与物相忘久，于何寄此情。秖应逢胜会，不觉句还成。
次韵吴明叟集鹤林五首  其一:平生梦往处，始到天南峰。风来荷气度，日转松阴重。
次韵吴明叟集鹤林五首  其二:林间煮茗罢，谷口苍烟漫。行看草根露，已作珠玑团。
次韵吴明叟集鹤林五首  其三:临分更携手，坐听烟钟声。斜阳有底急，不贷四窗明。
次韵吴明叟集鹤林五首  其四:支头涧底石，濯足松下泉。吾生傥有此，无复东西缘。
次韵吴明叟集鹤林五首  其五:冥冥近岭翠，浏浏长廊风。他年竹林社，记取山王同。
北窗:睡起无一事，怡然盼庭柯。绿阴微缺处，最得南飔多。
题松竹图:清霜摇落后，赖此慰诗翁。借有茱萸沜，风流可得同。
戏题寂庵:是心长不起，宴坐一团蒲。安得龙眠手，添成憩寂图。
题商乐亭:趣收霜后实，供我洞庭春。未暇三百颗，作书怀故人。
偶成:幽卧一禅榻，无人共白云。山泉与溪水，偏遣夜深闻。
临终颂:吾年八十三，随顺世言谈。不落思量句，谁人共我参。
游青城:短筇穿白云，直上孤峰顶。下瞰六时崖，前临七折岭。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其一:去蜀初游楚，吾方十二三。无成今长大，送汝不胜惭。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其二:还家傥无事，莫负故园春。衣锦儿嬉尔，从来笑买臣。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其三:舣舟不能前，已复日西没。赠子以幽兰，秋风正披拂。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其四:野宿月团栾，风餐气萧飒。从来对床地，只今悬一榻。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其五:入蜀寻幽迹，应先到浣花。诚知锦城乐，亦记早还家。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其六:鱼游因饵得，鸟困坐黐黏。顾我今如此，空怀石井盐。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其七:逢年要力耕，善舞须长袖。北山休移文，南山归种豆。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其八:一棹送君归，酒醒秋江午。正是莼鲈时，思君在何许。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其九:明月落帆时，荒山孤夜夜。回首白云飞，吾亲在其下。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其一○:客行宜努力，时亦近醇醪。一盏熏人醉，云安米正淘。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其一一:尔去逢诸父，髯霜貎渥丹。贫穷宜此报，冨贵却难安。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其一二:扬州十里春，峨嵋半轮月。兹游真不凡，诗成想清绝。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其一三:吾祖屯田公，遗书悉安在。为我谢诸兄，蠧鱼时一晒。
曾大父有诗云三春拂榻花黏袖午夜淘丹月在池舍弟子飞归蜀与语及此因取为韵  其一四:故山不可到，归梦到天池。想见山中叟，磨崖待我诗。
题鹡鸰图:有弟留南楚，经年不寄书。天涯数行泪，独对鹡鸰图。
题绛帐图:岂有青云士，而居绛帐间。诸生独何事，不上会稽山。
题花光长老画  其一:晓出花光寺，云沙照眼新。归来看图画，借问若为真。
题花光长老画  其二:昨欲浮湘去，褰裳望九疑。清湘今入手，一棹更何之。
留别馆中诸公:暂谪人间去，羣仙莫浪猜。尘缘吾未断，不是薄蓬莱。
梅花八首  其三:的皪林间白，风霜莫浪催。江南春不雪，似是一枝梅。
梅花八首  其四:雪里寻梅蕊，多应傍水开。那知是花处，但觅暗香来。
题智宝院:六代烟尘息，千年象教尊。衣冠悲故里，聚落见荒村。
不见胡仲隶题苏溪僧壁:念别三年久，相望一舍间。无人寄消息，风雨暗前山。
题小赤壁  其一:此地不烧屯，何由壁自赤。意因丹炉烟，焰此千寻石。
颂古十七首  其一三:京师出大黄，不许谩商量。贵买还贱卖，纔吃便承当。
梅花:拟嚼枝头蜡，惊香却肖兰。前村深雪里，莫作岭梅看。
偈二十七首  其二○:日日波波走，夜夜不曾停。走到岁穷夜，依旧定盘星。
偈三首  其三:若欲正提纲，直须大地荒。欲来冲雪刃，未免露锋铓。
竹篦:不触又不背，徒劳生拟议。开口更商量，白云千万里。
颂古九首  其七:本是山中人，爱说山中话。五月卖松风，人间恐无价。
偈颂十一首  其二:扑落非他物，纵横不是尘。山河并大地，全露法王身。
颂古九首  其八:俱胝一指禅，古今成话欛。打破鬼门关，露柱寻无罅。
偈颂三十二首  其一一:云门一曲子，腊月二十五。唱高和得齐，大棒揸出去。
偈颂三十二首  其二三:无边剎境，自他不隔毫端。十世古今，始终不离当念。
偈:一九与二九，相逢不出手。世间出世间，无剩亦无少。
颂古十七首  其三:相见锦江头，相携上酒楼。月阑歌笑罢，回首上扁舟。
颂古十七首  其五:一按牛吃草，一与贼过梯。早知灯是火，饭热也多时。
颂古三十一首  其一七:狗子无佛性，慈悲似海深。寻言逐句者，埋没丈夫心。
颂古三十一首  其二八:北斗藏身句，商量几万般。贪观天上月，谁觉骨毛寒。
颂古四首  其三:放下屠刀处，棒打不回头。云自帝乡去，水归江汉流。
诗一首:逢师许多时，不说些儿个。及至如今闷，损我援笔末。
归途叹:孙吴摅将略，申甫翰王家。腐儒要底用，归种东陵瓜。
似春阁:二阁宁独暖，万家方号寒。何当放春去，和气满人间。
题赵进夫胜轩诗:山色堆蓝重，水光拖练寒。主人看不足，终日凭栏干。
寄常甫:北风三日雪，南湖一尺冰。晚云遮望眼，不见玉山城。
送徐德古:鱼虾争后先，波浪拂西北。今朝卧龙起，且与收风色。
见潮:朝亦见潮来，暮亦见潮来。维舟不敢渡，西望兴悠哉。
寄舍弟:西园草碧色，南湖水绿波。五云亭上意，争奈艳阳何。
诸君送黄仲勉户曹予以事不预遣人送绿杨一枝赠别:不能送行客，赠以绿杨枝。试看青青眼，此心当自知。
呈梦锡  其一:妻孥能相期，每出必遽还。如其归稍晚，必谒郑推官。
曾子固令咏齐州景物作二十一诗以献 阅武堂:开拓乾坤远，欢娱岁序深。堂前犹阅武，自是太平心。
曾子固令咏齐州景物作二十一诗以献 阅武堂下新渠:东来细溜长，西去余波涨。能收四海心，乐此一渠上。
曾子固令咏齐州景物作二十一诗以献 凝香斋:东郡经年久，西斋一事无。萧然静相对，惟有博山炉。
曾子固令咏齐州景物作二十一诗以献 芍药厅:芍药花初发，牵公诗思浓。露红烟紫句，全胜绿盘龙。
曾子固令咏齐州景物作二十一诗以献 仁风厅:太守政何如，兹焉名可见。齐州一万家，挥以袁宏扇。
曾子固令咏齐州景物作二十一诗以献 竹斋:淅淅风敲韵，亭亭日转阴。公应喜来此，相得岁寒心。
曾子固令咏齐州景物作二十一诗以献 水香亭:龙头落潺湲，雁齿驾清浅。夜阑气益佳，雨霁香尤远。
曾子固令咏齐州景物作二十一诗以献 采香亭:芙蓉近可攀，香草供幽赋。公才如命骚，此是冥搜处。
曾子固令咏齐州景物作二十一诗以献 静化堂:四境静山川，一枕闲风月。野水抱城幽，青天垂木末。
曾子固令咏齐州景物作二十一诗以献 鹊山亭:老杜诗犹在，重华事已无。千秋陵谷变，尘起鹊山湖。
曾子固令咏齐州景物作二十一诗以献 芙蓉桥:出城跨岧峣，惊目见花艳。飞盖每来游，佳境此其渐。
曾子固令咏齐州景物作二十一诗以献 芙蓉台:漾舟入芙蓉，花乱舟欹侧。安稳此凭栏，清香生履舄。
曾子固令咏齐州景物作二十一诗以献 环波亭:潇洒尘埃外，崔嵬清浅中。四轩春水阔，两岸画桥通。
曾子固令咏齐州景物作二十一诗以献 水西桥:景物此清淡，幽亭独细论。恐人容易过，常锁水西门。
曾子固令咏齐州景物作二十一诗以献 水西亭:河流春已深，野色晚更静。生计慕园畦，归心付渔艇。
曾子固令咏齐州景物作二十一诗以献 西湖:芙渠十顷阔，藻荇一篙深。晚日江乡景，秋风泽国心。
曾子固令咏齐州景物作二十一诗以献 百花桥:花满红桥外，寻芳未渡桥。春风相调引，已有异香飘。
曾子固令咏齐州景物作二十一诗以献 北湖:尘污远已留，渌凈此不杂。僻招水鸟栖，清数游鱼鬣。
曾子固令咏齐州景物作二十一诗以献 百花台:南瞻复北顾，春水绿漫漫。此地寻花柳，全胜别处看。
曾子固令咏齐州景物作二十一诗以献 百花堤:花发红云合，公来醉玉颓。傍城行怯远，却泛小舟回。
曾子固令咏齐州景物作二十一诗以献 北渚亭:高深极前临，苍莽接回眺。齐州景物多，于此领其要。
岘山行:驱马岘山南，磴滑不能上。惆怅石城人，秋风摇两桨。
子夜四时歌 春:二月春色来，三月春色老。东风收花去，满地留芳草。
子夜四时歌 夏:火云堆长空，赤日沸岩瀑。芙蓉已焦死，不减篔筜绿。
子夜四时歌 秋:惨淡秋云高，萧瑟西风起。坐感岁华迁，悲歌泪如水。
子夜四时歌 冬:风凄薄愁云，雨冷成飞雪。莫作苦寒吟，行行桃李月。
曹亭三绝句  其一:外看江水长，里见荷花发。庐阜收白云，南浦浸明月。
曹亭三绝句  其二:漾舟荷花里，舣棹绿杨阴。却上曹亭望，山高江水深。
曹亭三绝句  其三:登临常患远，游览不能继。此景对门墙，箯舆日三四。
西施:邀出苎罗山，送上姑苏台。果迷吴主意，都忘越兵来。
有感:惊风拔古松，浮云掩秋月。对景辄悲歌，随声入清血。
池上作:寂历人初定，逍遥物已齐。夜凉天似水，月在小桥西。
午眠:雨荡炎天气，风生乔木阴。清凉一枕睡，胜得万黄金。
送觉兹住凤山  其一:十年虎溪老，却上羌山岑。今回江西去，与人传法音。
送觉兹住凤山  其二:谷虚聊应物，云出本无心。猿鹤空相怨，旧庵松桧深。
行香:枕上杜鹃啼，匆匆早起时。出行天未晓，月在杏花枝。
戏促二幕客:寄语红莲幕，当歌金缕衣。探春曾有约，今日已春归。
毛阳:客路方投辔，邮亭独掩门。无人共灯火，秋雨更黄昏。
独夜:徘徊想此夜，夜长犹未眠。出门还复入，无语月空圆。
早阴:青女随明月，来时夜已深。霜花结不就，散作海天阴。
小酌:落日山城晚，黄云雪意浓。更须开一瓮，频醉送残冬。
寄内:试说途中景，方知别后心。行人日暮少，风雪乱山深。
郭公:枉渚潮初落，平冈日又西。芦丛深处泊，惟有郭公啼。
自雍丘取别路至陈留界较汴堤径二十里:平生羞快捷方式，到此尚狐疑。望断澹台路，登高赋所思。
口号:今日朱颜客，明朝白发人。莫教行乐晚，须惜少年春。
晦之病酒因书以戒之:本为情沈饮，翻成病染身。今朝高枕处，应羡独醒人。
题女娲山女娲庙  其二:突兀隘空虚，他山总不如。君看路傍石，尽是补天余。
药名离合四时四首  其一:草满南园绿，青青复间红。花开不择地，锦绣径相通。
药名离合四时四首  其二:浆寒饮一石，蜜液和岩桂。心渴望天南，星河灿垂地。
药名离合四时四首  其三:参旗挂疏木，通夕凉如水。银汉耿半天，河桥暝烟紫。
药名离合四时四首  其四:雪片拥颓垣，衣裘冷于甲。香醪不满榼，藤枕欹残腊。
十画农谣一首:春雨津浃洽，秋苗香苾芬。京坻看便是，完固促修囷。
惜别一首呈陆亨儒十画:恬和效春律，芳茂若秋松。杯毕花枝放，吴伻俳笑空。
八画一首:牧守有民社，佳言多告余。金芝先出谷，奔召戒征车。
七画一首:予兮仲尼后，老作外州行。丹穴屯戎伍，朱衣走吏兵。
铁锯和三台偈:不是宫商调，谁人和一场。伯牙何所措，此曲旧来长。
寄伊阳宰韩承议偈  其二:数里无人到，山黄始觉秋。岩间一觉睡，忘却百年忧。
答僧:东山西岭青，雨下却天晴。更问个中意，鹁鸠生鹞鹰。
颂:看经不识经，徒劳损眼睛。欲得不损眼，分明识取经。
偈:片月浸寒潭，微云满空碧。若于达道人，好个真消息。
湖外别业四咏 蓑衣步:水浸石根冷，风吹藤叶飞。菰蒲秋影里，长趁钓船归。
自君之出矣三首  其一:自君之出矣，泪对花枝洒。风窗挑夜灯，心在无油泻。
自君之出矣三首  其二:自君之出矣，荏苒度寒燠。譬彼双鲤鱼，书辞长在腹。
自君之出矣三首  其三:自君之出矣，抱此离恨情。春蚕不作丝，缠绵过一生。
无题:滟滪拓瞿唐，二孤障澜蠡。大哉神禹功，天地相终始。
春暖:东风吹暖气，消散入晴天。渐变池塘色，欲生杨柳烟。
风雨归舟图  其一:挂帆涉沧波，瞬息三万里。蓬莱有会期，莫为风雨止。
风雨归舟图  其二:前津风色恶，断岸寄孤艇。输他田舍翁，午酲犹未醒。
寄江南故人:曾向钱唐住，闻鹃忆蜀乡。不知今夕梦，到蜀到钱唐。
集工部句题暖谷:作尉穷谷僻，官高何足论。温温有风味，忆昔李公存。
论头  其一:大头圆结菢，脑搭浅无多。丝路根根透，光明亮不摩。
论头  其二:昏小脑搭重，路粗半节儿。棠梨三角额，此等不须题。
论脸  其一:五色诸虫脸，锄弯注地长。再如锅底黑，此物号强良。
论脸  其二:酒醉猫儿脸，花花白路纹。此般生像者，弃物不须论。
论项  其一:项似蜻蜓样，毛丁又起班。更兼形色正，打遍世无双。
论项  其二:紧隘花班项，无毛黑漆光。纵有完颜勇，终须受祸殃。
论项  其四:鳖小更短促，无毛一片光。这般生像者，不养又何妨。
论翅  其二:膏药积不绉，松短阔长同。金紫须长翅，其余只在中。
论腿  其一:大腿圆长健，小脚粗铁线。班白黄色真，此名金不换。
论腿  其二:短鳖兼穷细，屁勋青黑同。只好留墙壁，何须问主公。
论肉  其一:紫黑苍黄肉，青白胜鹅梨。黑青肉亦白，淡黄白亦宜。
论肉  其二:肉色欠纯正，腰上多红铃。月头红白间，百战不能赢。
其五六不鬬法:荡胲无后芡，不食又延笼。啮牙并炼齿，终须落下锋。
松:城中得此观，不用远寻幽。松影半坛月，竹色一帘秋。
竹:松阴半坛日，竹声一槛秋。每番看鹤过，疑似有仙游。
夜泊:夜泊寒沙际，江风起旧愁。离情惟怕晚，归梦又逢秋。
又五言绝句一首:武陵源上雪，片片杂云霞。惟有雪中桃，长开三尺花。
登南山:少陵云间诗，重岩班菊蕊。二章刻岩腹，千载今可视。
偈:一水吞空远，三峰峭壁危。猊台重拂拭，共喜主人归。
偈七首  其七:一念心清浄，佛居魔王殿。一念恶心生，魔王居佛殿。
颂古四首 夹山境话。:古路雪深覆，好山云更遮。雁声天外急，游子夜还家。
偈颂十五首  其四:要会入门句，未语先分付。直下苦精神，不必通回互。
偈颂十五首  其一○:露柱患痈疖，灯笼却皱眉。个中无限意，曾不堕闻思。
玄沙指虎:欲识玄沙虎，觌面是谁睹。直下透牢关，全机超佛祖。
颂古四首 四不迁:掐珠不念佛，开眼不见色。吃饭谁择日，任东西南北。
偈十二首  其一○:诸佛放光明，助发真实相。希有诸比丘，是中无比况。
颂古二首 宝寿开堂，三圣推出一僧。:丰城收宝剑，宇宙识人稀。不入张华手，焉能别是非。
偈:十方无壁落，四面亦无门。浄裸裸，赤洒洒，没可把。
颂古 柏树。:打人骂人易，劝人休却难。不识饶人处，急水下高滩。
偈:开口不是禅，合口不是道。踏步拟进前，全身落荒草。
嘲妙普偈:咄哉老性空，刚要馁鱼鳖。去不索性去，祇管向人说。
偈二首  其二:遁迹隠高峰，高峰又不容。不如归锦里，依旧卖青松。
偈:林叶纷纷落，乾坤报早秋。分明西祖意，何用更驰求。
偈:捏土定千钧，秤头不立蝇。个中些子事，走杀岭南能。
偈四首  其三:宝峰有一诀，对众分明说。昨夜三更前，乌龟吞却鳖。
偈:和气生枯枿，寒云散远郊。木人占吉兆，夜半露龟爻。
偈:岩上桃华开，华从何处来。灵云纔一见，回首舞三台。
送晁以道:君官泰山北，我住汉江东。异国俱为客，清樽恨不同。
寄洪驹父:翼翼鲁泮宫，国士媺无双。行且立教化，儒风成一邦。
秋:异乡寒觉早，故国信来稀。秋风江上望，一雁正南飞。
墨梅  其一:朝见一枝吐，暮吟疏影寒。亭亭不解语，助我青毫端。
九月二十六日韩弼夫与十九娘赴官郢州之京山携家出饯于城南郝氏之园席上作小诗送韩儿侄咸和:西风吹叶落，南浦送行人。白酒难留客，黄花不当春。
自和:卞和三献后，不复见斯人。探得连城璧，归时正及春。
代弼夫和:京山虽百里，何以慰吾人。乞取蒲葵扇，持归作小春。
凈名境界:老子方丈里，先生缾钵间。须将为实用，过后没机关。
盘斋诗:退之送李愿，归欤两山间。而今乃有此，坐能悦吾颜。
清风峡:几被红尘误，潜欣玉宇开。主人贤若此，款待故人来。
过霍子盘故居时霍已入都:月下一壶酒，故人于此同。故人今不见，明月又成空。
石井:山腰一石窟，其深不可计。静听水潺湲，流作涧声细。
以双蟹杯酒饷阿宝作诗戏之:双螯才映筯，一勺仅盈瓯。未足多沉湎，聊堪小拍浮。
夫人城:诗人刺哲妇，老氏戒佳兵。何此金汤固，长存粉黛名。
鄂渚作:洞庭无风时，上下皆明月。微波不敢兴，甚静蛟蜃穴。
寄吕本中:东平佳公子，好学到此郎。别去今几日，结交皆老苍。
西斋杂咏六首 葵花:物性不可夺，葵藿倾太阳。为臣兹取节，万古有余芳。
西斋杂咏六首 桧:蔚蔚傲霜叶，亭亭绿池畔。莫言盈尺材，要是凌云干。
西斋杂咏六首 竹:繁枝喜删除，劲节见独立。灌溉未逾浃，新笋已戢戢。
西斋杂咏六首 冬青:得名固不诬，对植近庭庑。叶绿带寒烟，花繁泣微雨。
西斋杂咏六首 菊:移根近轩墀，不使众草没。会见黄金英，泛我杯中物。
西斋杂咏六首 石斛:凿石空其中，贮水凡几斛。渊渟或可鉴，童子慎毋触。
万田道中:水阔疑无路，云深仅有山。儿童划小艇，出没稻塍间。
方潭:饭饱云岩粟，茶甘碧涧泉。我来无一事，危坐听山蝉。
花靥镇二首  其一:下蔡嬉游地，春风万杏繁。谁家堪系马，青壁竹篱门。
花靥镇二首  其二:花靥谁名镇，梅装自古传。家家小儿女，满额点花钿。
长溪建善寺四首 绣谷堂:山谷谁能绣，华堂得此名。春风无辙迹，红紫自敷荣。
长溪建善寺四首 龙湫亭:亭下一杯水，澄泓如有容。不因求得雨，那信有神龙。
长溪建善寺四首 燕庵:已涉艰危地，方能处燕安。人间不可忽，须向静中看。
长溪建善寺四首 白莲堂:潇洒献公房，幽深古道旁。山形半环小，池面一奁方。
秀轩:山气与湖光，四时足殊秀。我识轩中人，是为益三友。
诗一首:山气最佳处，卷舒晴晦云。心潜帝乡者，愿作乘彼君。
诗一首:密密万山重，一派哀湍泻。此志入瑶琴，当有知音者。
题杜甫诗意图:峰迥石路转，足可娱瞻听。其中如有屋，便是醉翁亭。
答天宁长老:文殊驾狮子，普贤跨象王。新来一个佛，骑马也何妨。
谢自然:颇怪韩夫子，犹疑谢自然。至今成福地，自古有神仙。
题东白山轩:竹外泉声急，松心月色寒。人间推旷绝，只自倚阑干。
早行:村鸡已报晨，晓月渐无色。行人马上去，残灯照空驿。
和熊叔雅四咏 石峰春霭:寒山远欲无，春在冥蒙处。何如扫浮阴，尽放岧峣露。
和熊叔雅四咏 清湖骤雨:快雨不相期，平湖忽萧飒。坐久日明檐，繁声静中灭。
和熊叔雅四咏 潭溪秋碧:秋空晚自明，孤烟澹难起。适意一枝筇，时来对寒水。
和熊叔雅四咏 屏山夜雪:谁怜组练寒，夜雪连营积。有客卧衡茅，淮山梦中白。
张巨山赋蜡梅因成四首  其一:取名慕横枝，要自同风格。虽微调鼎味，宛有金铉色。
张巨山赋蜡梅因成四首  其二:浑疑蜡作花，貌野中抱幽。冷香不盈阶，意尽仍一流。
张巨山赋蜡梅因成四首  其三:尖萼破微霜，明犀透清暾。不有朱紫繁，那知中色尊。
张巨山赋蜡梅因成四首  其四:今日寻此梅，危行石涧东。花神欲宣令，万铎悬春风。
园蔬十咏 茭白:秋风吹折碧，削玉如芳根。应傍鹅池发，中怀洒墨痕。
园蔬十咏 芋:分得蹲鸱种，连根占地腴。晓吹黏玉糁，深碗啖模糊。
园蔬十咏 韮:肉食嘲三九，终怜气韵清。一畦春雨足，翠发翦还生。
园蔬十咏 瓠:溉釜熟轮囷，香清味仍美。一线解琼瑶，中有家人齿。
园蔬十咏 芥:叶实抱芳辛，气烈消烦滞。登俎效微劳，乍食惊频嚏。
园蔬十咏 菘:周郎爱晚菘，对客蒙称赏。今晨喜荐新，小嚼冰霜响。
园蔬十咏 波薐:金镞因形制，临畦发永叹。时危思撷佩，楚客莫纫兰。
园蔬十咏 子姜:新芽肌理腻，映日浄如空。恰似匀妆指，柔尖带浅红。
园蔬十咏 萝卜:密壤深根蒂，风霜已饱经。如何纯白质，近蒂染微青。
园蔬十咏 苦益:虽无适口味，暖益功稀比。菜苦不登盘，言中多逆耳。
池莲四咏分韵 叶:鬰烈香浮雨，团栾绿荫波。近堤千叶乱，知有画船过。
池莲四咏分韵 花:孤红低映岸，并艳远连汀。露浥层层展，风披叶叶零。
池莲四咏分韵 藕:密藴罗文细，明含玉色清。冰盘时荐美，刀惹断丝轻。
池莲四咏分韵 子:分房圆戢戢，弄色翠娟娟。摘实怜空菂，方知雨露偏。
一树:一树梅开早，清香袭客衣。夕阳箫鼓散，半是折残枝。
偶步:偶步忘归远，心闲逸兴增。山深知有寺，路尽不逢僧。
晚宿:石濑分流小，霜林间树红。暮桥横隠约，寒锻响丁东。
画船:隠约菱歌断，斜阳水面移。美人贪照影，不觉画船欹。
春夜二首  其一:叶叶风鸣幕，梢梢雨打窗。烟销寒宝鸭，膏浅侧银缸。
春夜二首  其二:楼迥星河转，宵残鼓角催。重门和月锁，寒梦绕花回。
书斋十咏 笔架:刻画峰峦势，尸功翰墨余。锁窗闲昼永，高卧数中书。
书斋十咏 剪刀:错落双刀合，晶荧百炼光。剪裁皆在手，终不露锋铓。
书斋十咏 唤铁:号令行惟信，人谁不我承。举烽诸国叛，敲铁小童譍。
书斋十咏 纸拂:拂儿虽草创，日用最相亲。莫遣维摩室，潜生庾亮尘。
书斋十咏 图书:惭非苏子佩，聊置简书间。尺牍予慵理，何劳汝汗颜。
书斋十咏 压纸狮子:镇浮须假重，刻石作狻猊。偶以形模好，儿童竞见知。
书斋十咏 界方:抄书防纵逸，界墨作遮阑。妙用谁能识，心端笔自端。
书斋十咏 砚瓶:小瓶防砚渴，埏埴自良工。怀抱清谁见，聊凭一滴通。
书斋十咏 灯檠:代木收奇干，安灯创小檠。勿夸能自照，得帮助高明。
书斋十咏 榰案木:匠余留片木，榰案定欹倾。不是乖绳墨，人间地少平。
杂题四首  其一:积雨生秋意，浮阴放晚晴。钟声寒野迥，桥影小溪清。
杂题四首  其二:残霞销暝色，新月长圆辉。黄落树滋本，夜眠人息机。
杂题四首  其三:檐溜停清泻，林声息怒号。水浮秋色远，山带夕阳高。
杂题四首  其四:宿雁犹惊渚，昏鸦已着林。野平云散乱，江动月浮沈。
酴醿四首  其一:蒙笼春幰顶，夭矫赤虬身。雨蓓犹缄暖，精神照晚春。
酴醿四首  其二:斑斑心点紫，迭迭萼承冰。除却横枝韵，羣芳尽与能。
酴醿四首  其三:独立幽亭晚，春风玉一围。残英不着地，去作岭云飞。
酴醿四首  其四:霜蕤熏碧醥，气味已相传。终以香为累，无人解倒悬。
南浦:南浦随花去，回舟路已迷。暗香无处觅，日落板桥西。
早行:村鸡已报晨，晓月渐无色。行人马上去，残灯照空驿。
谢詹环仲:在学得益友，结庐得宝邻。自惭蒹葭质，长倚玉嶙峋。
悟赵州狗子无佛性话偈:狗子无佛性，罗睺星入命。不是打杀人，被人打杀定。
临终颂:平生无町畦，任真但落魄。烂醉是生涯，天地为棺椁。
五月二十八日四绝  其一:鸟独沉啼意，萤低照去踪。艰危吾辈老，寂寞此心同。
五月二十八日四绝  其二:蜂影过窗急，雏声出树繁。经时不吐句，此日独窥园。
五月二十八日四绝  其三:雨来元有路，风过本无痕。小立清溪曲，欹眠白石根。
对红香梅:雪里红梅树，尊前白发翁。莫求颜色似，风致许渠同。
湘中二首书县斋冰壶  其一:湘水平淼淼，鱼意活泼泼。绿杨盖江头，春晚阴正阔。
湘中二首书县斋冰壶  其二:晴垄麦过花，暖泥秧出水。宽得一寸心，人行更千里。
小绝句  其一:解貂换美酒，半与美人醉。留半伴山翁，夜深谈世事。
小绝句  其二:人言头上白，皆自愁中得。拍手笑沙鸥，满身都是愁。
颂古十首  其八:万德不自有，十身何处藏。熏风生殿阁，化日正舒长。
千顷山  其二:千顷山中月，三黄顶上云。相看无一语，今日喜逢君。
咸淳戊辰余月下澣去郡归里因访菊岩龚先生用平舟杨公韵题蓬山堂泉石:人生嚣尘中，几若驹过隙。安得坐此山，枕流复漱石。
感题:伯夷耻周粟，仲连岂帝秦。清风千载上，林下一闲身。
昭君图:红颜虽命薄，犹是汉宫人。一上玉关道，天涯沦落身。
春风:着柳成新绿，吹花作故红。衰颜与华发，不敢怨春风。
浙江潮:只道潮声落，潮来复有声。何当机事息，暂遣海门平。
试问:试问屋藏书，何如斛贮珠。奄奄投阁老，凛凛坠楼姝。
萱径携筇:松下无喝道，言树聊蠲忧。谁知赤藤杖，独倚万古愁。
菊畹秋香:金茎余孤标，青女满杀气。随地堪百畦，流芳亦千岁。
昭君:千古和戎恨，冢青今尚闻。汉朝三尺草，埋没几昭君。
琴窗夜雪:寒更洞书幌，几上明素弦。满意宇宙曙，霏霏正漫天。
读书三首  其一:画前逃弧马，井法开赋役。圣人本仁民，何意重利跖。
读书三首  其二:书初说包贡，礼有献民虏。末流尚忍闻，作俑叫千古。
读书三首  其三:汝以为多学，吾犹及阙文。忧端已秦誓，糟粕尚三坟。
老米暮景:承平米家船，遗我独凄然。此岂有愁地，不能无暝天。
博弈观人二首  其一:西军严驾后，北府捷书前。胜负岂人与，两公天已全。
博弈观人二首  其二:等闲移作塞，郑重喝成卢。莫看文怀瘦，胸吞几寄奴。
题子胥庙:吴以让长国，让亡吴亦随。属镂天讨贼，鱼剑祸阶谁。
诵诗:盛气劘骚垒，长歌历杜藩。二南四字始，万古一解难。
题物初蕙兰:花短秋意长，神清颜色少。笔端有西风，国香来未了。
次张学录韵十首  其一:俗习有南北，交情无故新。得子班荆地，朴鲁俱淮人。
次张学录韵十首  其二:东邻夜牙筹，西邻晨伊凉。孰知陋巷士，乾坤书一床。
次张学录韵十首  其三:学者闯圣门，赑屃未易入。张子乃深造，以文作梯级。
次张学录韵十首  其四:三吴士渊薮，向我肯论交。尚友忌一乡，同人贵于郊。
次张学录韵十首  其五:烧香为后山，展像拜太虚。谁能作九原，候虫吊寒墟。
次张学录韵十首  其六:张子五车读，笔作蛟龙腾。百战气弥厉，依然短檠灯。
次张学录韵十首  其七:广文无酒钱，到官倏改火。清谭坐萧斋，惟子屡过我。
次张学录韵十首  其八:臛鸭久欲忘，食蛙近亦稍。人言淮浙殊，得饱不汝较。
次张学录韵十首  其九:君才高一时，从我计已左。要追庄惠尘，挥麈论然可。
次张学录韵十首  其一○:众景纷骄蹇，君独着语亲。十诗已椟藏，不与俗子论。
再次赠张学录韵十诗  其一:解颐匡鼎来，诗语穷益新。政用追前辈，不劳吞吾人。
再次赠张学录韵十诗  其二:再说可双璧，斗酒或西凉。索饭仰屋梁，付子瘿木床。
再次赠张学录韵十诗  其三:杜陵深堂奥，无己掉臂入。裔孙漫睎骥，盘姗取拾级。
再次赠张学录韵十诗  其四:取友英隽场，如子乃石交。进善定见与，言从浚之郊。
再次赠张学录韵十诗  其五:阅世有顺逆，飞埃曀空虚。旷怀略外物，曲士乃拘墟。
再次赠张学录韵十诗  其六:李蔡下中尔，万目指骞腾。何蕃头欲白，秋窗耿青灯。
再次赠张学录韵十诗  其七:张子携诗来，危坐拨芋火。三问笑不对，政恐非助我。
再次赠张学录韵十诗  其八:冷官冷如冰，餬口仅廪稍。藜藿得好客，欠余不拟较。
再次赠张学录韵十诗  其九:拥衾哦子诗，清梦即淮左。莫年书藏山，舍子谁印可。
次韵钱倅诸公睡香花四首  其一:钩窗玩孤芳，残月衣上明。紫囊拆兰麝，小风弄初晴。
次韵钱倅诸公睡香花四首  其二:幽人睡为乡，长日踵纳息。天香唤醒然，颇复费诗力。
次韵钱倅诸公睡香花四首  其三:辈流魏家芳，要领僧榻梦。翛然目为青，未敢蜚鸿送。
次韵钱倅诸公睡香花四首  其四:小篱护殷鲜，久厌杂芳眩。风烟桃李蹊，一付檀槐战。
泊上虞驿来日行四首  其一:秋雨歇复下，西风微自凉。不妨舟系柳，已贷汗反浆。
泊上虞驿来日行四首  其二:梁湖莽苍外，后去未云迟。县市容吾恋，江潮不汝期。
泊上虞驿来日行四首  其三:溪山可图画，风物忆吾乡。渔艇鸥鹜乱，茅茨菱芡香。
泊上虞驿来日行四首  其四:龙公底戏剧，长啸暝江天。雨鹊翻仍语，风舟舞不前。
予七十赵监税见贺以诗次韵:平生烛之武，况已雪髯翁。誉我犹时用，君言恐未公。
偈二首  其一:黄昏鸡报晓，半夜日头明。惊起雪狮子，瞠开红眼睛。
宿驿奥:未是他乡客，思家已断魂。明朝春色好，宿处近花村。
登姚奥岭望家山有感:已作一宿客，渐为千里人。吾亲白云下，回首一沾巾。
九日寄昌龄弟  其一:忆昔逢重九，登临不惮遥。弟兄同把酒，行乐兴飘飘。
九日寄昌龄弟  其二:去岁重九日，吾亲窀穸期。东篱自黄菊，泪眼可曾知。
九日寄昌龄弟  其三:此日黄花酒，深期酌弟兄。谁知有离别，西望不胜情。
九日寄昌龄弟  其四:我有茱萸沜，遥同辋川底。登高少一人，又是王家弟。
九日寄昌龄弟  其五:嘉节苦难遇，故山随俗登。未能如郑谷，一榻对高僧。
九日寄昌龄弟  其六:白石登山客，新诗句必豪。宁容杜陵老，独步玉山高。
九日寄昌龄弟  其七:我思鴈荡游，欲与鴈行去。羽翼本天生，谁令分两处。
九日寄昌龄弟  其八:乐事苦无多，良辰岂长见。明年缀席时，要使茱萸徧。
九日寄昌龄弟  其九:庭前有晚菊，青蘂未堪插。开日即重阳，归来酒同呷。
九日寄昌龄弟  其一○:载酒觞黄菊，登山臂紫茱。重修汝南事，灾厄自今无。
九日寄昌龄弟  其一一:老去悲秋甚，兴来聊自娱。明年知健否，子细看茱萸。
九日寄昌龄弟  其一二:穷途嗟我衰，中岁伤儿夭。兄弟止三人，尊前岂宜少。
九日寄昌龄弟  其一三:嗅菊谩劳三，赐安得萸一。聊分故园枝，不负重阳日。
九日寄昌龄弟  其一四:节物岂不好，吾家何太贪。一尊聊尔寄，重意媿先人。
渊源堂十二诗 渊源堂:像貌崇贤圣，名言训子孙。日亲师与友，力学探渊源。
渊源堂十二诗 细论堂:不饮红裙酒，祇将文字论。江东渭北客，日日对芳尊。
渊源堂十二诗 宜桂轩:主人端不俗，景物亦相宜。手种轩前桂，联芳共几枝。
渊源堂十二诗 藴秀轩:剡溪藴秀异，久鬰少陵诗。今向轩前看，人如晋宋时。
渊源堂十二诗 同襟馆:安道家何处，溪山深更深。扁舟不惮远，得得访同襟。
渊源堂十二诗 富学斋:金玉本非富，诗书元不贫。平生无尽用，学问在吾身。
渊源堂十二诗 辉声斋:功名就烜赫，遗训可能忘。待献明光赋，蜚声满四方。
渊源堂十二诗 集彦斋:独学恐孤陋，要须亲友朋。虚斋集群彦，共对短灯檠。
渊源堂十二诗 擢秀斋:好似东山谢，满庭芝与兰。义方能不倦，擢秀固非难。
渊源堂十二诗 恢义斋:忆昔杜陵老，恨无千万间。君能恢大义，吾党悉欢颜。
渊源堂十二诗 兰馨室:一室虽方丈，游从必舜徒。芬馨不自觉，身化与之俱。
渊源堂十二诗 足鲤池:堂上论文客，异时还索居。池中鲤鱼足，好寄别来书。
书院杂咏 牡丹:今古几池馆，人人栽牡丹。主翁兼种德，要与子孙看。
书院杂咏 芍药:已过花王候，纔闻近侍香。来游禁酒地，免作退之狂。
书院杂咏 岩桂:岩桂何时种，遥闻月窟香。君家似燕窦，会见五枝芳。
书院杂咏 江梅:园林尽摇落，氷雪独相宜。预报春消息，花中第一枝。
书院杂咏 酴醾:日烘香倍远，雨浥韵尤清。谁把玉钱比，恐花羞此名。
书院杂咏 红梅:桃李莫相妬，天姿元不同。犹余雪霜态，未肯十分红。
书院杂咏 海棠:欲与春争媚，嫣然一笑芳。雨中如有恨，疑是为无香。
书院杂咏 瑞香:曾入江南梦，故宜名瑞香。何人好谈论，雅目误更张。
书院杂咏 菊花:不恨开时晚，自知能傲霜。慎毋同琐细，采撷上君堂。
书院杂咏 蜡梅:非蜡复非梅，梅将蜡染腮。游蜂见还讶，疑自蜜中来。
书院杂咏 榴花:客馆逢重午，石榴花正芳。吾庐开亦好，归去嚼天浆。
书院杂咏 薝卜:禅友何时到，远从毘舍园。妙香通鼻观，应悟佛根源。
书院杂咏 千叶黄梅:菊以黄为正，梅惟白最佳。徒劳染千叶，不似雪中花。
书院杂咏 千叶红桃:在处飘红雨，临窗照夕阳。何时清禁里，一笑伴仙郎。
书院杂咏 千叶白桃:岂有夭桃艳，淡然群卉中。全身是清白，那肯媚春风。
书院杂咏 佛见笑:学得酴醾白，更能相继芳。金仙粲然笑，鼻观不多香。
书院杂咏 荷花:十里西湖上，红云照绿波。何如吾凈友，臭味不须多。
书院杂咏 蓼花:秋色在何许，蓼花含浅红。客情禁不得，归兴逐西风。
书院杂咏 萱花:有客看萱草，终身悔远游。向人空自绿，无复解忘忧。
书院杂咏 斑竹:苍梧巡不返，斑竹至今存。今日稽山下，几枝忠孝痕。
书院杂咏 燕竹:问讯东墙竹，佳名今始知。龙孙初迸日，燕子却来时。
书院杂咏 西河柳:潇洒西河种，谁移向浙东。青枝太纤细，莫近楚王宫。
书院杂咏 葡萄:珠帐临檐挂，龙须满架抽。也知堪酿酒，不要博凉州。
书院杂咏 芭蕉:草木一般雨，芭蕉声独多。主人栽未足，其奈客愁何。
书院杂咏 石菖蒲:天上玉衡散，结根泉石间。要须生九节，长为驻红颜。
书院杂咏 慎火草:禁殿安蚩尾，骚人逐毕方。何如栽此草，有火自能妨。
书院杂咏 盆中新荷:首夏盘池里，新荷点数圆。主人行中选，故为作青钱。
书院杂咏 假山:君有好山僻，迭山亭院间。不遮山外眼，又得见真山。
书院杂咏 盆池:不比儿童戏，埋盆作小池。要令盆底水，长满不倾欹。
书院杂咏 书架:君富端不俗，有钱长买书。家藏三万轴，不怕腹空虚。
书院杂咏 鹤:雅志在冲霄，长思振羽毛。风前怱相和，声彻九天高。
书院杂咏 鹅:善鸣聊自适，不愿遇知音。深恐山阴妪，误猜君子心。
书院杂咏 花鸭:毛羽不多异，浪于花得名。深疑杜陵误，黑白未分明。
书院杂咏 鸂鶒:文采真为累，飞鸣不自由。小池新水涨，相对谩沉浮。
剡溪杂咏 剡溪:千古剡溪水，无穷名利舟。闲乘雪中兴，惟有一王猷。
剡溪杂咏 了溪:禹迹始壶口，禹功终了溪。余粮散幽谷，归去锡玄圭。
剡溪杂咏 挟溪亭:远水从台婺，同归古嵊州。巍亭压山顶，千古挟双流。
剡溪杂咏 龙宫碑:曾到龙宫寺，拂尘观古碑。何时无短李，肉眼可能知。
剡溪杂咏 戴颙墓:旷野冢累累，子孙犹不知。千年戴颙墓，三字道旁碑。
剡溪杂咏 阮仙翁宅:再入山中去，烟霞锁翠微。故乡遗宅在，何日更来归。
剡溪杂咏 戴溪亭:剡水照人碧，剡山随眼青。我来非雪兴，惭上戴溪亭。
剡溪杂咏 偃公泉:泉自何时有，得名从偃公。谁能继张陆，为载水经中。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 小小园:预作休休计，先开小小园。杖藜成日涉，得趣与心论。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 便便合:一合仅容膝，闭门尘虑捐。读书心已懒，高卧腹便便。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 青青径:小径循园辟，青青草色都。主人犹未仕，时得理荒芜。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 娟娟林:遶舍种修竹，清风长满筵。天姿本来凈，不雨亦娟娟。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 扬扬畹:九畹何人种，光风泛国香。林间今几许，鼻观日扬扬。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 鲜鲜砌:吾圃岂不富，黄金无数钱。谁云何用好，霜里白鲜鲜。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 牡丹:人道此花贵，岂宜颜巷栽。春风情不世，红紫一般开。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 芍药:十花称近客，千叶重维扬。世上无姚魏，还他霸众芳。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 早梅:北陆寒未半，南枝春已回。方于雪中种，便向雪中开。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 双竹:本是一根出，相期同化龙。慎毋轻剪伐，云路定相从。
予有书合仅容膝东有隙地初甚荒芜偶于暇日理成小园径以通之杖藜日涉于其间几欲成趣然花木萧疏不足播之吟咏谩赋十一小诗以记园中之仅有者时甲戌仲冬也 紫微花:盛夏绿遮眼，兹花红满堂。自惭终日对，岂是紫微郎。
题佛阁三绝  其一:佛阁阅人久，儒官涉世踈。伽蓝真长者，容我半年居。
题佛阁三绝  其二:桑下不三宿，阁中经半年。青山满庭户，虽好莫留连。
题佛阁三绝  其三:灵运本狂客，偶来莲社游。钟鱼听已厌，归去故园休。
率饮亭二十绝  其一:吾门非北海，安得客满坐。有亭名率饮，邻里日相过。
率饮亭二十绝  其二:苍头稍知耕，赤脚颇能酿。有田俱种秫，我日坐亭上。
率饮亭二十绝  其三:幽亭阔方丈，修竹种千百。有时人不来，影月为吾客。
率饮亭二十绝  其四:富贵有天命，安贫士之常。聊为真率饮，未用利名忙。
率饮亭二十绝  其五:老去识交情，兴来怀酒伴。山林车马稀，风月壶觞满。
率饮亭二十绝  其六:文举客满坐，渊明酒盈尊。虽无古高躅，妙意亦常存。
率饮亭二十绝  其七:文字粗能饮，圣贤时复中。林间十二子，宾主自清风。
率饮亭二十绝  其八:富饮不解文，翁意非在酒。三杯聊遣兴，一醉岂缘口。
率饮亭二十绝  其九:我游醉乡中，常在软饱后。谁修醉乡记，添我姓名不。
率饮亭二十绝  其一○:吾家数兄弟，薄有古人风。生计何曾足，酒杯无日空。
率饮亭二十绝  其一一:我性野而率，山林谩求安。有酒固可乐，无酒亦自宽。
率饮亭二十绝  其一二:亭上可率饮，林间宜率吟。每于诗酒里，寓我率然心。
率饮亭二十绝  其一三:结交虽不泛，绝物亦何曾。莫问亲踈客，过门无不应。
率饮亭二十绝  其一四:交游聚散中，身世浮沉里。观书悟昨非，把酒知今是。
率饮亭二十绝  其一五:有酒或无客，有客或无酒。何时此亭中，客酒两常有。
率饮亭二十绝  其一六:是非何足论，时酒谩消遣。但把无它肠，聊为在家善。
率饮亭二十绝  其一七:灯火散交游，园林寄幽兴。万事付无心，随缘不求胜。
率饮亭二十绝  其一八:心向静中求，身宜闲处着。合已号便便，亭宜名莫莫。
率饮亭二十绝  其一九:吾家老兄弟，杖屦日相过。对酒欢无限，论诗味更多。
率饮亭二十绝  其二○:有口但饮酒，无悰亦作诗。它年宦南北，还忆在家时。
登姚奥岭望家山有感:昔年度兹岭，回首念慈亲。如今望云处，惟有泪沾巾。
宿罗汉三绝  其一:梵舍十八所，道场皆矩罗。兹独号罗汉，想应无漏多。
宿罗汉三绝  其二:雁荡屡经眼，个中方再游。何时脱尘鞅，来此饱清幽。
宿罗汉三绝  其三:故乡从此去，借问几时还。先自思兄弟，那堪宿雁山。
迎春遇雪:飞雪送残腊，带花迎早春。西畴农事及，媿是不耕人。
十月望日买菊一株颇佳  其一:秋去菊方好，天寒花自香。深怀傲霜意，那肯媚重阳。
十月望日买菊一株颇佳  其二:菊晚不害好，固宜登我堂。书生自头白，奚用泣馨香。
赠术者:枉道贵何益，正涂穷亦荣。谁辞谈义命，试问小君平。
子尚墓种柏:子尚乃如许，壮年坟已荒。我来亲种柏，含泪待苍苍。
己卯腊月七日解官离越十九日至家明年正月二日被命除秘书省校书郎卜以八日行书二十字:梅花照归眼，春色戒行装。君命不俟驾，安敢怀故乡。
四月四日祀赤帝于慈云岭凈名寺祀毕游易安斋至江次送黄子升通判还乡:祀罢灯花喜，山游晓色新。江头送归客，我亦是行人。
五月十八日去国明日宿富阳庙山怀馆中同舍:去国怀明主，离群念旧游。翻令到家梦，终夜绕瀛洲。
寄冯员仲:相见惟言去，吾今去已成。着鞭先几日，不及送君行。
严州龙门院满散天申节:棹弭龙门下，诚驰天阙边。平生畎亩意，祝圣更惓惓。
舟中偶题:绿水客星濑，熏风婺女溪。来寻处士隠，归向斗中栖。
双桂:先人植双桂，馨德满吾庐。不老儿孙长，联芳合似渠。
东篱:我岂规彭泽，兹篱偶在东。悠然见山处，仍向菊花丛。
白莲庵:宴坐鹊巢肩，观花柳生肘。幽人夜半至，古月明户牖。
山斋:横侧数峰碧，逶迤一径开。无人相就宿，时有白云来。
为向子諲写卦影幷题:水畔幡竿险，分符得异恩。潮回波似镜，聊以寄君身。
颂古二十八首  其一七:演出大藏教，言端语亦端。两头都坐断，一剑倚天寒。
偈二十二首  其八:天下无二道，圣贤无两心。世尊不说说，迦叶不闻闻。
偈二十二首  其二二:若欲正提纲，直教大地荒。拟来冲雪刃，不免露锋铓。
偈三十五首  其五:二月春将半，桃花开烂熳。纷纷寻剑客，谁是不疑汉。
偈三十五首  其一○:衰老百一堪，担头入闹篮。生涯何所有，弥勒是同龛。
偈三十五首  其一二:寻牛须访迹，学道访无心。迹在牛还在，无心道易寻。
偈三十五首  其一七:吾心似秋月，碧潭清皎洁。无物堪比伦，教我如何说。
偈三十五首  其二○:物物到心上，全心物自闲。古今城郭里，得者住如山。
偈三十五首  其二六:我所得智慧，微妙最第一。众生诸根钝，着乐痴所盲。
偈:残雪既消尽，春风日渐多。若将时节会，佛法又如何。
偈二首  其二:不是翻涛手，徒夸跨海鲸。由基方捻镞，枝上众猿惊。
偈十三首  其一一:幽鸟语如篁，柳垂金线长。少林传底事，对面不囊藏。
偈七首  其三:火云烧田苗，泉源绝流注。婆竭大龙王，不知在何处。
偈七首  其六:空手把锄头，步行骑水牛。人从桥上过，桥流水不流。
偈:趯翻生死海，踏倒涅盘岸。世上无活人，黄泉无死汉。
颂古九首  其八:春雪满空来，触处是花开。不知园里树，那个是真梅。
颂古九首  其九:腊月二十五，云门一曲新。一回闻举着，笑杀洛阳人。
答圆悟偈:露柱抽横骨，虚空弄爪牙。直饶玄会得，犹是眼中沙。
颂古十六首  其六:不向东山久，蔷薇几度华。白云他自散，明月落谁家。
颂古十六首  其八:老鼠齩生铁，十分滋味别。猫儿左右看，咽唾也不彻。
颂古十六首  其一○:画得真如活，华间试展开。黄莺偷眼觑，不敢下枝来。
颂古十六首  其一四:春水满幽涧，江风吹断云。年年那时节，忆着别离人。
颂古十六首  其一五:住山身已老，世事任乖张。年来无侍者，客到自烧香。
颂古三十二首  其二三:打起黄莺儿，莫教枝上啼。几回惊妾梦，不得到辽西。
偈二首  其二:护生须是杀，杀尽始安居。会得个中意，分明在半途。
颂古七首  其七:乙巳大人丘，丛林为寇雠。利牙如剑戟，生杀有来由。
颂古二十四首  其五:无业何太切，白云何太孤。胡须将谓赤，更有赤须胡。
颂古二十四首  其八:行者失却眼，南泉破却锅。满堂僧不厌，一个俗人多。
颂古二十四首  其一九:展事无回互，投机通一线。洞山无眼筋，入地狱如箭。
颂古二十四首  其二○:猫全食血功，虎备起尸杀。无奈何舅何，不传上树诀。
颂古二十四首  其二一:开口便见胆，工夫傲东鲁。昔于豆子山，也解打瓦鼓。
颂古二十四首  其二二:铁馅价难穷，谁知屈味浓。法幢光祖域，正董在胸中。
颂古五首  其二:窣堵古形仪，未举已先知。巍然存海底，影落树头辉。
颂古五首  其五:狗子无佛性，全提摩竭令。纔拟犯锋铓，丧却穷性命。
皇帝阁端午帖子词  其一:吹律蕤宾动，乘离玉烛明。荐盘荆俗黍，颁饵汉祠羹。
皇帝阁端午帖子词  其二:宝轸流熏唱，仙壶永瑞曦。欲知人厉息，天报艾生迟。
皇帝阁端午帖子词  其三:宝典灵辰旧，皇居瑞应偏。冰纨能辟暑，丝缕解延年。
皇后阁端午帖子词  其一:魏井开冰洁，齐宫献服新。宫门无暑气，犹许艾为人。
皇后阁端午帖子词  其二:朱索连荤种，仙缯篆秘符。谁知万灵贶，先日拥椒涂。
天人阁端午帖子词  其一:令月辰标午，皇居物效祥。仙蒲九节长，宫树万年芳。
天人阁端午帖子词  其二:越簟轻裁玉，齐纨巧缕冰。宫中虽命节，何处有炎蒸。
同吴侍郎小园池上送杨端明归马上口占:偶作河梁饯，翻为池上宾。归骖不忍驾，新月共留人。
戏改杜赠郑广文诗:景纯过官舍，走马不曾下。蓦地趁朝归，便遭官长骂。
唤渡亭:草风兼沙雨，依约渭河边。昔人宁唤渡，绝唱颇清绵。
戏书山水枕屏四段  其一:遥岑天南端，野彴垂杨下。萧散策寒藤，绿云复观化。
戏书山水枕屏四段  其二:澄江真皎镜，短艇戏鸣榔。无复机心动，不惊鸥鸟行。
戏书山水枕屏四段  其三:孤峰上排霄，羣木尽生意。持竿坐石矶，高怀在云际。
戏书山水枕屏四段  其四:复阁耿苍烟，斜晖挂木末。卷帆何处船，危樯待明发。
大雪投宿圜通以野雪盖精庐为韵赋五诗并书涂中所见  其一:寒雪尽垂空，玉色粲万瓦。默默行五牙，郁霭望黄野。
大雪投宿圜通以野雪盖精庐为韵赋五诗并书涂中所见  其二:昔我游山阴，杂花纷似雪。重来雪作团，远树皓已结。
大雪投宿圜通以野雪盖精庐为韵赋五诗并书涂中所见  其三:山翁雪垂素，相逢乃倾盖。同看艳雪舞，尽此威迟态。
大雪投宿圜通以野雪盖精庐为韵赋五诗并书涂中所见  其四:借问佩苍玉，何如煮黄精。古来涧谷盘，价自重连城。
大雪投宿圜通以野雪盖精庐为韵赋五诗并书涂中所见  其五:马疲如客饥，税鞅文公庐。人好雪亦好，何啻射洪乌。
迎阳阁:扶桑有玉书，郁仪善相保。朝暾到颓檐，危坐填血脑。
予夏中卧病起已见落叶因取渊明诗门庭多落叶慨然知已秋赋十章遣兴  其一:西岭障斜日，澄江来遶门。归鸦千万点，暝色入远村。
予夏中卧病起已见落叶因取渊明诗门庭多落叶慨然知已秋赋十章遣兴  其二:燕坐修白业，焚香观黄庭。清霄降真侣，弭节或见聆。
予夏中卧病起已见落叶因取渊明诗门庭多落叶慨然知已秋赋十章遣兴  其三:境静轮鞅寡，阶空络纬多。萧然正遐瞩，脱叶下庭柯。
予夏中卧病起已见落叶因取渊明诗门庭多落叶慨然知已秋赋十章遣兴  其四:我初卧病时，桑麻翳负郭。扶杖延秋风，山川俱黄落。
予夏中卧病起已见落叶因取渊明诗门庭多落叶慨然知已秋赋十章遣兴  其五:寒温机中素，荣歇洞庭叶。发兴鸥鸟行，风烟理舟楫。
予夏中卧病起已见落叶因取渊明诗门庭多落叶慨然知已秋赋十章遣兴  其六:平生老骥心，伏枥端有在。华月生夜凉，南窗歌慷慨。
予夏中卧病起已见落叶因取渊明诗门庭多落叶慨然知已秋赋十章遣兴  其七:园中有奇货，雨满瓜芋田。一饱吾已足，望山思悠然。
予夏中卧病起已见落叶因取渊明诗门庭多落叶慨然知已秋赋十章遣兴  其八:结交何用早，士贵心相知。苟合殊真味，咄咄成乖离。
予夏中卧病起已见落叶因取渊明诗门庭多落叶慨然知已秋赋十章遣兴  其九:林庐亦云乐，欲语輙复已。取琴抚徽弦，妙不在宫征。
予夏中卧病起已见落叶因取渊明诗门庭多落叶慨然知已秋赋十章遣兴  其一○:沅湘歌九辩，梁父吟四愁。虚斋无一事，坐对楚江秋。
东翻经台:枉渚映寒林，野航飞鸟急。不见康乐侯，衡门烟际人。
句  其一:满朝以诗鸣，何独遗大雅。平生黄叶句，摸索便知价。
题阳华岩图:元子说阳华，巉岩不可家。此招吾已诺，不恨客天涯。
枣阳道中:合合林鸠起，巡方舜旧游。声虽暨南朔，事罕记春秋。
句  其七:来踏三湘雪，归迎八桂秋。未过盘石寺，先憩訾家洲。
仆雪中偈:垂老住山寺，参官走道途。前村雪岭上，颠倒没人扶。
偈:梦中闻版响，觉后虾蟆啼。虾蟆与版响，山岳一时齐。
古乐府  其一:妖娆破瓜女，争上秋千架。香飘石榴裙，影落蔷薇下。
古乐府  其二:墙外见鸳鸯，双双春水塘。归来情脉脉，无绪理残妆。
答外兄王子常问修行之术:非道亦非律，又非虚空禅。独守一亩宅，惟耕己心田。
呈大慧禅师偈:终日看经文，如逢旧识人。莫言频有碍，一举一回新。
伤小女:一岁犹未满，九泉何太深。唯余卷书草，相对共伤心。
秋江晓望:万顷湖天碧，一星飞鹭白。此时放怀望，不厌为浮客。
闲夜酒醒:醒来山月高，孤枕羣书里。酒渴漫思茶，山童呼不起。
和鲁望风人诗三首 一:刻石书离恨，因成别后悲。莫言春茧薄，犹有万重思。
和鲁望风人诗三首 二:镂出容刀饰，亲逢巧笑难。日中骚客佩，争奈即阑干。
和鲁望风人诗三首 三:江上秋声起，从来浪得名。逆风犹挂席，若不会凡情。
古函关:破落古关城，犹能扼帝京。今朝行客过，不待晓鸡鸣。
聪明泉:一勺如琼液，将愚拟望贤。欲知心不变，还似饮贪泉。
史处士:山期须早赴，世累莫迟留。忽遇狂风起，闲心不自由。
芳草渡:溪南越乡音，古柳渡江深。日晚无来客，闲船系绿阴。
古宫词三首 一:楼殿倚明月，参差如乱峰。宫花半夜发，不待景阳钟。
古宫词三首 二:闲骑小步马，独遶万年枝。尽日看花足，君王自不知。
古宫词三首 三:玉枕寐不足，宫花空触檐。梁间燕不睡，应怪夜明帘。
杂体诗 奉和鲁望迭韵双声二首 迭韵山中吟:穿烟泉潺湲，触竹犊觳觫。荒篁香墙匡，熟鹿伏屋曲。
杂体诗 奉和鲁望迭韵双声二首 双声溪上思:疎杉低通滩，冷鹭立乱浪。草彩欲夷犹，云容空澹荡。
杂体诗 奉和鲁望迭韵吴宫词二首 一:侵深寻嵚岑，势厉卫睥睨。荒王将乡亡，细丽蔽袂逝。
杂体诗 奉和鲁望迭韵吴宫词二首 二:枍指替制曳，康庄伤荒凉。主虏部伍苦，嫱亡房廊香。
次幽独君韵 一:灵气独不死，尚能成绮文。如何孤窆里，犹自读三坟。
人日代客子:人日兼春日，长怀复短怀。遥知双彩胜，并在一金钗。
筑城词二首 二:莫叹将军逼，将军要却敌。城高功亦高，尔命何劳惜。
古意:君心莫淡薄，妾意正栖托。愿得双车轮，一夜生四角。
春晓:春庭晓景别，清露花逦迤。黄蜂一过慵，夜夜栖香蘂。
杂兴:桃李傍檐楹，无人赏春华。时情重不见，却忆菖蒲花。
鴈:南北路何长，中间万弋张。不知烟雾里，几只到衡阳。
寄远:鬓乱羞云卷，眉空羡月生。中原犹将将，何日重卿卿。
庭前:合欢能解恚，萱草信忘忧。尽向庭前种，萋萋特地愁。
洞房怨:玉锸朝扶鬓，金梯晚下台。春衫将别泪，一夜两难裁。
江行:酒旗菰叶外，楼影浪花中。醉帆张数幅，唯待鲤鱼风。
巫峡:巫峡七百里，巫山十二重。年年自云雨，环佩竟谁逢。
归路:渐入新丰路，衰红映小桥。浑如七年病，初得一丸销。
南塘曲:妾住东湖下，郎居南浦边。闲临烟水望，认得采菱船。
黄金二首 一:自古黄金贵，犹沽骏与才。近来簪珥重，无可上高台。
黄金二首 二:平分从满箧，醉掷任成堆。恰莫持千万，明明买祸胎。
夕阳:渡口和帆落，城边带角收。如何茂陵客，江上倚危楼。
残雪:桂冷微停素，峰干不徧岚。何溪背林处，犹覆定僧庵。
古态:古态日渐薄，新妆心更劳。城中皆一尺，非妾髻鬟高。
大堤:大堤春日暮，骢马解镂衢。请君留上客，容妾荐雕胡。
金陵道:北鴈行行直，东流澹澹春。当时六朝客，还道帝乡人。
离骚:天问复招魂，无因彻帝阍。岂知千丽句，不敌一谗言。
对酒:后代称欢伯，前贤号圣人。且须谋日富，不要道家贫。
寄南岳客乞灵芜香:闻说融峰下，灵香似反魂。春来正堪采，试为斸云根。
山阳燕中郊乐录:淮上能无雨，回头总是情。蒲帆浑未织，争得一欢成。
偶作:双眉初出茧，两鬓正藏鸦。自有王昌在，何劳近宋家。
有示:相对莫辞贫，蓬蒿任塞门。无情是金玉，不报主人恩。
秋思三首 一:桐露珪初落，兰风佩欲衰。不知能赋客，何似枉刀儿。
秋思三首 二:谁在嫖姚幕，能教霹雳车。至今思秃尾，无以代寒葅。
秋思三首 三:未得同虀杵，何时减药囊。莫言天帝醉，秦暴不灵长。
早春:雨冷唯添暑，烟初不着春。数枝花颣小，愁杀扈芳人。
怀仙三首 一:闻道阳都女，连娟耳细长。自非黄犊客，不得到云房。
怀仙三首 二:但服镮刚子，兼吟曲素词。须知臣汉客，还见布龙儿。
怀仙三首 三:神烛光华丽，灵祛羽翼生。已传餐玉粒，犹自买云英。
芙蓉:闲吟鲍照赋，更起屈平愁。莫引西风动，红衣不耐秋。
春思:怨莺新语涩，双蝶鬬飞高。作个名春恨，浮生百倍劳。
风人诗四首 一:十万全师出，遥知正忆君。一心如瑞麦，长作两岐分。
风人诗四首 二:破檗供朝爨，须怜是苦辛。晓天窥落宿，谁识独醒人。
风人诗四首 三:旦日思双屦，明时愿早谐。丹青传四渎，难写是秋怀。
风人诗四首 四:闻道更新帜，多应废旧旗。征衣无伴捣，独处自然悲。
乐府杂咏六首 双吹管:长短裁浮筠，参差作飞凤。高楼微月夜，吹出江南弄。
乐府杂咏六首 东飞凫:裁得尺锦书，欲寄东飞凫。胫短翅亦短，雌雄恋菰蒲。
乐府杂咏六首 花成子:春风等君意，亦解欺桃李。写得去时真，归来不相似。
乐府杂咏六首 月成弦:孤光照还没，转益伤离别。妾若是嫦娥，长圆不教缺。
乐府杂咏六首 孤烛怨:前回边使至，闻道交河战。坐想鼓鞞声，寸心攒百箭。
乐府杂咏六首 金吾子:嫁得金吾子，常闻轻薄名。君心如不重，妾腰徒自轻。
子夜四时歌 春:山连翠羽屏，草接烟华席。望尽南飞燕，佳人断消息。
子夜四时歌 夏:兰眼抬路斜，莺唇映花老。金龙倾漏尽，玉井敲冰早。
子夜四时歌 秋:凉汉清泬寥，衰林怨风雨。愁听络纬唱，似与羁魂语。
子夜四时歌 冬:南云走冷圭，北籁号空木。年年任霜霰，不减篔筜绿。
大子夜歌二首 一:歌谣数百种，子夜最可怜。慷慨吐清音，明转出天然。
大子夜歌二首 二:丝竹发歌响，假器扬清音。不知歌谣妙，声势出口心。
子夜警歌二首 一:镂椀传绿酒，雕炉熏紫烟。谁知苦寒调，共作白雪弦。
子夜警歌二首 二:恃爱如欲进，含羞出不前。朱口发艳歌，玉指弄娇弦。
子夜变歌三首 一:人传欢负情，我自未尝见。三更开门去，始知子夜变。
子夜变歌三首 二:岁月如流迈，春尽秋已至。荧荧条上花，零落何乃驶。
子夜变歌三首 三:岁月如流迈，行已及素秋。蟋蟀吟堂前，惆怅使侬愁。
江南曲五首 二:鱼戏莲叶东，初霞射红尾。傍临谢山侧，恰值清风起。
江南曲五首 三:鱼戏莲叶西，盘盘舞波急。潜依曲岸凉，正直斜光入。
江南曲五首 四:鱼戏莲叶南，欹危舞烟迭。光摇越鸟巢，影乱吴娃檝。
江南曲五首 五:鱼戏莲叶北，澄阳动微涟。回看帝子渚，稍背鄂君船。
回文:静烟临碧树，残雪背晴楼。冷天侵极戍，寒月对行舟。
迭韵山中吟:琼英轻明生，石脉滴沥碧。玄铅仙偏怜，白帻客亦惜。
迭韵吴宫词二首 一:肤愉吴都姝，眷恋便殿宴。逡巡新春人，转面见战箭。
迭韵吴宫词二首 二:红栊通东风，翠珥醉易坠。平明兵盈城，弃置遂至地。
上元放二雉:婴网虽皆困，搴笼喜共归。无心期尔报，相见莫惊飞。
中秋:闲吟秋景外，万事觉悠悠。此夜若无月，一年虚过秋。
偶题:水榭花繁处，春晴日午前。鸟窥临槛镜，马过隔墙鞭。
闲步:几处白烟断，一川红树时。坏桥侵辙水，残照背邨碑。
春中:伏溜侵阶润，繁花隔竹香。娇莺方晓听，无事过南塘。
独望:绿树连邨暗，黄花出陌稀。远陂春草绿，犹有水禽飞。
杂题:孤枕闻莺起，幽怀独悄然。地融春力润，花泛晓光鲜。
漫题三首 一:乱后他乡节，烧残故国春。自怜垂白首，犹伴踏青人。
漫题三首 二:齿落伤情久，心惊健忘频。蜗庐经岁客，蚕市异乡人。
漫题三首 三:率怕人言谨，闲宜酒韵高。山林若无虑，名利不难逃。
河上二首 一:惨惨日将暮，驱羸独到庄。沙痕傍墟落，风色入牛羊。
河上二首 二:新霁田园处，夕阳禾黍明。沙邨平见水，深巷有鸥声。
早朝:白日新年好，青春上国多。街平双阙近，尘起五云和。
即事二首 一:茶爽添诗句，天清莹道心。只留鹤一只，此外是空林。
即事二首 二:御礼征奇策，人心注盛时。从来留振滞，只待济临危。
永夜:永夜疑无日，危时只赖山。旷怀休戚外，孤迹是非间。
秦关:形胜今虽在，荒凉恨不穷。虎狼秦国破，狐兔汉陵空。
渡江:秋江共僧渡，乡泪滴船回。一夜吴船梦，家书立马开。
退居漫题七首 一:花缺伤难缀，莺喧奈细听。惜春春已晚，珍重草青青。
退居漫题七首 二:堤柳自绵绵，幽人无恨牵。只忧诗病发，莫寄校书笺。
退居漫题七首 三:燕语曾来客，花催欲别人。莫愁春又过，看着又新春。
退居漫题七首 四:身外都无事，山中久避喧。破巢看乳燕，留果待啼猨。
退居漫题七首 五:诗家通籍美，工部与司勋。高贾虽难敌，微官偶胜君。
退居漫题七首 六:努力省前非，人生上寿稀。青云无直道，暗室有危机。
退居漫题七首 七:燕拙营巢苦，鱼贪触网惊。岂缘身外事，亦似我劳形。
即事九首 一:宿雨川原霁，凭高景物新。陂痕侵牧马，云影带耕人。
即事九首 二:十年深隐地，一雨太平心。匣涩休看剑，窗明复上琴。
即事九首 三:明时那弃置，多病自迟留。疎磬和吟断，残灯照卧幽。
即事九首 四:衰鬓闲生少，丹梯望觉危。松须依石长，鹤不傍人卑。
即事九首 五:落叶频惊鹿，连峰欲映鵰。此生诗病苦，此病更萧条。
即事九首 六:旅思又惊夏，庭前长小松。远峰生贵气，残月敛衰容。
即事九首 七:林鸟频窥静，家人亦笑慵。旧居留稳枕，归卧听秋钟。
即事九首 八:华宇知难保，烧来又却修。只应巢燕惜，未必主人留。
即事九首 九:幽鸟穿篱去，邻翁采药回。云从潭底出，花向佛前开。
松滋渡二首 一:步上短亭久，看回官渡船。江乡宜晚霁，楚老语丰年。
松滋渡二首 二:楚岫接乡思，茫茫归路迷。更堪斑竹驿，初听鹧鸪啼。
华清宫:帝业山河固，离宫宴幸频。岂知驱战马，只是太平人。
牛头寺:终南最佳处，禅诵出青霄。羣木澄幽寂，疎烟泛泬寥。
感时上卢相:兵待皇威振，人随国步安。万方休望幸，封岳始鸣銮。
乱后三首 一:丧乱家难保，艰虞病懒医。空将忧国泪，犹拟洒丹墀。
乱后三首 二:流芳能几日，惆怅又闻蝉。行在多新贵，幽栖独长年。
乱后三首 三:世事尝艰险，僧居惯寂寥。美香闻夜合，清景见寅朝。
秋景:景物皆难驻，伤春复怨秋。旋书红叶落，拟画碧云收。
避乱:离乱身偶在，窜迹任浮沈。虎暴荒居逈，萤孤黑夜深。
长亭:梅雨和乡泪，终年共酒衣。殷勤华表鹤，羡尔亦曾归。
邨西杏花二首 一:薄腻力偏羸，看看怆别时。东风狂不惜，西子病难医。
邨西杏花二首 二:肌细分红脉，香浓破紫苞。无因留得翫，争忍折来抛。
独坐:幽径入桑麻，坞西逢一家。编篱薪带茧，补屋草和花。
借居:借住郊园久，仍逢夏景新。绿苔行屐稳，黄鸟傍窗频。
重阳:菊开犹阻雨，蝶意切于人。亦应知暮节，不比惜残春。
偶书五首 一:衰榭当何忏，惟应悔壮图。磬声花外远，人影塔前孤。
偶书五首 二:色变莺雏长，竿齐笋箨垂。白头身偶在，清夏景还移。
偶书五首 三:蜀妓轻成妙，吴娃狎共纤。晚妆留拜月，卷上水精帘。
偶书五首 四:独步荒郊暮，沉思远墅幽。平生多少事，弹指一时休。
偶书五首 五:掩谤知迎吠，欺心见强颜。有名人易困，无契债难还。
杂题九首 一:病来胜未病，名缚便忘名。今日甘为客，当时注愍征。
杂题九首 二:暑湿深山雨，荒居破屋灯。此生无忏处，此去作高僧。
杂题九首 三:不须频怅望，且喜脱喧嚣。亦有终焉意，陂南看稻苗。
杂题九首 五:宴罢论诗久，亭高拜表频。岸香蕃舶月，洲色海烟春。
杂题九首 六:驿步堤萦阁，军城鼓振桥。鸥和湖鴈下，雪隔岭梅飘。
杂题九首 七:带雪南山道，和钟北阙明。太平当共贺，开化喝来声。
杂题九首 八:舴艋猨偷上，蜻蜓燕竞飞。樵香烧桂子，苔湿挂莎衣。
杂题九首 九:溪涨渔家近，烟收鸟道高。松花飘可惜，睡里洒离骚。
古乐府:一叶随西风，君行亦向东。知妾飞书意，无劳待早鸿。
有感:灯影看须黑，墙阴惜草青。岁阑悲物我，同是冒霜萤。
休休亭:且喜安能保，那堪病更忧。可怜藜杖者，真个种瓜侯。
漫书二首 一:剩欲逢花折，判须冒雨频。晴明开渐少，莫怕湿新巾。
漫书二首 二:小蝶尔何竞，追飞不惮劳。远教羣雀见，宁悟祸梯高。
岁尽二首 一:明日添一岁，端忧奈尔何。冲寒出洞口，犹校夕阳多。
岁尽二首 二:莫话伤心事，投春满鬓霜。殷勤共尊酒，今岁只残阳。
牡丹:得地牡丹盛，晓添龙麝香。主人犹自惜，锦幕护春霜。
乱后:羽书传栈道，风火隔乡关。病眼那堪泣，伤心不到间。
春山:可是武陵溪，春芳着路迷。花明催曙早，云腻惹空低。
乐府:宝马跋尘光，双驰照路旁。喧传报戚里，明日幸长杨。
乱前上卢相:虏黠虽多变，兵骄即易乘。犹须劳斥候，勿遣大河冰。
杂曲歌辞 伊州 歌第三:闻道黄花戍，频年不解兵。可怜闺里月，偏照汉家营。
杂曲歌辞 伊州 歌第四:千里东归客，无心忆旧游。挂帆游白水，高枕到青州。
杂曲歌辞 伊州 歌第五:桂殿江乌对，雕屏海燕重。秖应多酿酒，醉罢乐高钟。
杂曲歌辞 伊州 入破第四:行乐三阳早，芳菲二月春。闺中红粉态，陌上看花人。
杂曲歌辞 伊州 入破第五:君住孤山下，烟深夜径长。辕门渡绿水，游苑遶垂杨。
杂曲歌辞 陆州 歌第一:分野中峰变，阴晴众壑殊。欲投人处宿，隔浦问樵夫。
杂曲歌辞 陆州 歌第二:共得烟霞径，东归山水游。萧萧望林夜，寂寂坐中秋。
杂曲歌辞 陆州 歌第三:香气传空满，妆花映薄红。歌声天仗外，舞态御楼中。
杂曲歌辞 陆州 排遍第一:树发花如锦，莺嗁柳若丝。更逢欢宴地，愁见别离时。
杂曲歌辞 陆州 排遍第二:明月照秋叶，西风响夜砧。强言徒自乱，往事不堪寻。
杂曲歌辞 陆州 排遍第三:坐对银釭晓，停留玉筯痕。君门常不见，无处谢前恩。
杂曲歌辞 陆州 排遍第四:曙月当窗满，征人出塞遥。画楼终日闭，清管为谁调。
杂曲歌辞 祓禊曲 一:昨见春条绿，那知秋叶黄。蝉声犹未断，寒鴈已成行。
杂曲歌辞 祓禊曲 二:金谷园中柳，春来已舞腰。那堪好风景，独上洛阳桥。
杂曲歌辞 祓禊曲 三:何处堪愁思，花间长乐宫。君王不重客，泣泪向春风。
杂曲歌辞 穆护砂:玉管朝朝弄，清歌日日新。折花当驿路，寄与陇头人。
杂曲歌辞 思归乐 一:晚日催弦管，春风入绮罗。杏花如有意，偏落舞衫多。
杂曲歌辞 思归乐 二:万里春应尽，三江鴈亦稀。连天汉水广，孤客未言归。
杂曲歌辞 金殿乐:入夜秋砧动，千门起四邻。不缘楼上月，应为陇头人。
杂曲歌辞 胡渭州 二:杨柳千寻色，桃花一苑芳。风吹入帘里，惟有惹衣香。
杂曲歌辞 戎浑:风劲角弓鸣，将军猎渭城。草枯鹰眼疾，雪尽马蹏轻。
杂曲歌辞 墙头花 一:蟋蟀鸣洞房，梧桐落金井。为君裁舞衣，天寒翦刀冷。
杂曲歌辞 墙头花 二:妾有罗衣裳，秦王在时作。为舞春风多，秋来不堪着。
杂曲歌辞 [杨]下采桑:飞丝惹绿尘，软叶对孤轮。今朝入园去，物色强看人。
杂曲歌辞 战胜乐:百战得功名，天兵意气生。三边永不战，此是我皇英。
杂曲歌辞 征步郎:塞外虏尘飞，频年度碛西。死生随玉剑，辛苦向金微。
杂曲歌辞 [叹]疆场:闻道行人至，妆梳对镜台。泪痕犹尚在，笑靥自然开。
杂曲歌辞 浣沙女 一:南陌春风早，东邻去日斜。千花开瑞锦，香扑美人车。
杂曲歌辞 浣沙女 二:长乐青门外，宜春小苑东。楼开万户上，人向百花中。
杂曲歌辞 长命女:云送关西雨，风传渭北秋。孤灯然客梦，寒杵捣乡愁。
杂曲歌辞 一片子:柳色青山映，梨花雪鸟藏。绿窗桃李下，闲坐叹春芳。
杂曲歌辞 甘州:欲使传消息，空书意不任。寄君明月镜，偏照故人心。
杂曲歌辞 濮阳女:鴈来书不至，月照独眠房。贱妾多愁思，不堪秋夜长。
杂曲歌辞 相府莲:夜闻邻妇泣，切切有余哀。即问缘何事，征人战未回。
杂曲歌辞 山鹧鸪 一:玉关征戍久，空闺人独愁。寒露湿青苔，别来蓬鬓秋。
杂曲歌辞 山鹧鸪 二:人坐青楼晚，莺语百花时。愁人多自老，肠断君不知。
杂曲歌辞 何满子:系马宫槐老，持杯店菊黄。故交今不见，流恨满川光。
杂曲歌辞 圣明乐 一:玉帛殊方至，歌钟比屋闻。华夷今一贯，同贺圣明君。
杂曲歌辞 圣明乐 二:九陌祥烟合，千春瑞月明。宫花将苑柳，先发凤皇城。
杂曲歌辞 圣明乐:海浪恬丹徼，边尘靖黑山。从今万里外，不复镇萧关。
杂曲歌辞 大酺乐:泪滴珠难尽，容残玉易销。傥随明月去，莫道梦魂遥。
杂曲歌辞 纥那曲 一:杨柳郁青青，竹枝无限情。同郎一回顾，听唱纥那声。
杂曲歌辞 纥那曲 二:踏曲兴无穷，调同词不同。愿郎千万寿，长作主人翁。
杂曲歌辞 太平乐 一:岁丰仍节俭，时泰更销兵。圣念长如此，何忧不太平。
杂曲歌辞 太平乐 二:湛露浮尧酒，熏风起舜歌。愿同尧舜意，所乐在人和。
杂曲歌辞 太平乐:风俗今和厚，君王在穆清。行看采花曲，尽是太阶平。
杂曲歌辞 太平乐:圣德超千古，皇威静四方。苍生今息战，无事觉时长。
杂曲歌辞 拜新月:开帘见新月，便即下阶拜。细语人不闻，北风吹裙带。
杂曲歌辞 宫中乐 一:楚塞金陵静，巴山玉垒空。万方无一事，端拱大明宫。
杂曲歌辞 宫中乐 二:霜霁长杨苑，冰开太液池。宫中行乐日，天下盛明时。
杂曲歌辞 宫中乐 三:柳色烟相似，梨花雪不如。春风真有意，一一丽皇居。
杂曲歌辞 宫中乐 四:月上宫花静，烟含苑树深。银台门已闭，仙漏夜沉沉。
杂曲歌辞 宫中乐 五:九重青锁闼，百尺碧云楼。明月秋风起，珠帘上玉钩。
杂曲歌辞 宫中乐 一:网户交如绮，纱窗薄似烟。乐吹天上曲，人是月中仙。
杂曲歌辞 宫中乐 二:翠匣开寒镜，珠钗挂步摇。妆成秖畏晓，更漏促春宵。
杂曲歌辞 宫中乐 三:江果瑶池实，金盘露井冰。甘泉将避暑，台殿晓光凝。
杂曲歌辞 宫中乐 四:月彩浮鸾殿，砧声隔凤楼。笙歌临水槛，红烛乍迎秋。
杂曲歌辞 宫中乐 五:奇树留寒翠，神池结夕波。黄山一夜雪，渭水雁声多。
杂曲歌辞 天长地久词 一:玉砌红花树，香风不敢吹。春光解天意，偏发殿南枝。
杂曲歌辞 天长地久词 二:虹桥千步廊，半在水中央。天子方清暑，宫人重暮妆。
杂曲歌辞 天长地久词 三:辞辇复当熊，倾心奉上宫。君王若看貌，甘在众妃中。
杂曲歌辞 小曲新词 一:霁色鲜宫殿，秋声脆管弦。圣明千岁乐，岁岁似今年。
杂曲歌辞 小曲新词 二:红裙明月夜，碧殿早秋时。好向昭阳宿，天凉玉漏迟。
杂曲歌辞 闺怨词 一:朝憎莺百啭，夜妒燕双栖。不惯经春别，谁知到晓啼。
杂曲歌辞 闺怨词 二:珠箔笼寒月，纱窗背晓灯。夜来巾上泪，一半是春冰。
杂曲歌辞 闺怨词 三:关山征戍远，闺阁别离难。苦战应顦顇，寒衣不要宽。
杂歌谣辞 李夫人歌 一:一带不结心，两股方安髻。惭愧白茅人，月没教星替。
杂歌谣辞 李夫人歌 二:剩结茱萸枝，多擘秋莲的。独自有波光，彩囊盛不得。
杂歌谣辞 襄阳曲 一:襄阳行乐处，歌舞白铜鞮。江城回渌水，花月使人迷。
杂歌谣辞 襄阳曲 三:岘山临汉江，水渌沙如雪。上有堕泪碑，青苔久磨灭。
杂歌谣辞 襄阳曲 四:且醉习家池，莫看堕泪碑。山公欲上马，笑杀襄阳儿。
杂歌谣辞 苏小小歌 一:车轮不可遮，马足不可绊。长怨十字街，使郎心四散。
杂歌谣辞 苏小小歌 二:新人千里去，故人千里来。翦刀横眼底，方觉泪难裁。
杂歌谣辞 苏小小歌 三:登山不愁峻，涉海不愁深。中擘庭前枣，教郎见赤心。
杂歌谣辞 古歌 一:美人怨何深，含情倚金阁。不嚬复不语，红泪双双落。
杂歌谣辞 古歌 二:美人闭红烛，独坐裁新锦。频放翦刀声，夜寒知未寝。
春首:雪花联玉树，冰彩散瑶池。翔禽遥出没，积翠远参差。
初年:和风起天路，严气消冰井。索索枝未柔，厌厌漏犹永。
咏菊:霜间开紫蔕，露下发金英。但令逢采摘，宁辞独晚荣。
自君之出矣  一:自君之出矣，红颜转憔悴。思君如明烛，煎心且衔泪。
自君之出矣  二:自君之出矣，明镜罢红妆。思君如夜烛，煎泪几千行。
灞桥待李将军:飒飒风叶下，遥遥烟景曛。霸陵无醉尉，谁滞李将军。
秋鴈:日暮霜风急，羽翮转难任。为有传书意，翩翩入上林。
侍宴赋得起坐弹鸣琴二首 二:丝传园客意，曲奏楚妃情。罕有知音者，空劳流水声。
奉和咏弓:霜重麟胶劲，风高月影圆。乌飞随帝辇，雁落逐鸣弦。
咏砚:圆池类璧水，轻翰染烟华。将军欲定远，见弃不应赊。
奉和正日临朝应诏:皇猷被寰宇，端扆属元辰。九重丽天邑，千门临上春。
咏舞:二八如回雪，三春类早花。分行向烛转，一种逐风斜。
拟江令于长安归扬州九日赋:本逐征鸿去，还随落叶来。菊花应未满，请待诗人开。
拟江令于长安归扬州九日赋:游人倦蓬转，乡思逐雁来。偏想临潭菊，芳蘂对谁开。
堂堂词二首 一:镂月成歌扇，裁云作舞衣。自怜回雪影，好取洛川归。
堂堂词二首 二:懒整鸳鸯被，羞褰玳瑁床。春风别有意，密处也寻香。
咏乌:日里扬朝彩，琴中伴夜啼。上林如许树，不借一枝栖。
奉和咏风应魏王教:逐舞飘轻袖，传歌共绕梁。动枝生乱影，吹花送远香。
初晴应教:初日明燕馆，新溜满梁池。归云半入岭，残滴尚悬枝。
春夜:春苑月裴回，竹堂侵夜开。惊鸟排林度，风花隔水来。
咏舞:繁弦奏渌水，长袖转回鸾。一双俱应节，还似镜中看。
咏萤:的历流光小，飘飖弱翅轻。恐畏无人识，独自暗中明。
蝉:垂緌饮清露，流响出疎桐。居高声自远，非是藉秋风。
秋鴈:日暮霜风急，羽翮转难任。为有传书意，联翩入上林。
建德破后入长安咏秋蓬示辛学士:遇坎聊知止，逢风或未归。孤根何处断？轻叶强能飞。
过酒家五首 一:洛阳无大宅，长安乏主人。黄金销未尽，祗为酒家贫。
过酒家五首 二:此日长昏饮，非关养性灵。眼看人尽醉，何忍独为醒。
过酒家五首 三:竹叶连糟翠，蒲萄带曲红。相逢不令尽，别后为谁空。
过酒家五首 四:对酒但知饮，逢人莫强牵。倚炉便得睡，横瓮足堪眠。
过酒家五首 五:有客须教饮，无钱可别沽。来时长道贳，惭媿酒家胡。
夜还东溪:石苔应可践，丛枝幸易攀。青溪归路直，乘月夜歌还。
初春:春来日渐长，醉客喜年光。稍觉池亭好，偏宜酒瓮香。
醉后:阮籍醒时少，陶潜醉日多。百年何足度，乘兴且长歌。
题酒店壁:昨夜缾始尽，今朝瓮即开。梦中占梦罢，还向酒家来。
戏题卜铺壁:旦逐刘伶去，宵随毕卓眠。不应长卖卜，须得杖头钱。
尝春酒:野觞浮郑酌，山酒漉陶巾。但令千日醉，何惜两三春。
独酌:浮生知几日，无状逐空名。不知多酿酒，时向竹林倾。
秋夜喜遇王处士:北场芸藿罢，东皐刈黍归。相逢秋月满，更值夜萤飞。
山夜调琴:促轸乘明月，抽弦对白云。从来山水韵，不使俗人闻。
看酿酒:六月调神曲，正朝汲美泉。从来作春酒，未省不经年。
咏巫山:电影江前落，雷声峡外长。霁云无处所，台馆晓苍苍。
咏怀:故乡行云是，虚室坐间同。日落西山暮，方知天下空。
咏舞:低身锵玉佩，举袖拂罗衣。对檐疑燕起，映雪似花飞。
见佳人负钱出路:独负千金价，应从买笑来。秖持难发口，经为几人开。
侍宴咏石榴:可惜庭中树，移根逐汉臣。只为来时晚，花开不及春。
咏夭桃:结叶还临影，飞香欲徧空。不意余花落，翻沈露井中。
赠蔡君:畴昔同幽谷，伊尔迁乔木。赫奕盛青紫，讨论穷简牍。
落叶:早秋惊落叶，飘零似客心。翻飞未肯下，犹言惜故林。
大酺乐:泪滴珠难尽，容残玉易销。倘随明月去，莫道梦魂遥。
与琳法师:冶长倦缧绁，韩安叹死灰。始验山中木，方知贵不材。
送别:落叶聚还散，征禽去不归。以我穷途泣，沾君出塞衣。
七夕看新妇隔巷停车:隔巷遥停幰，非复为来迟。只言更尚浅，未是渡河时。
咏春雪:光映妆楼月，花承歌扇风。欲妬梅将柳，故落早春中。
和乐记室忆江水:遥想观涛处，犹意采莲歌。无因关塞叶，共下洞庭波。
出玉关:敛辔遵龙汉，衔凄渡玉关。今日流沙外，垂涕念生还。
佳人照镜:倦采蘼芜叶，贪怜照胆明。两边俱拭泪，一处有啼声。
入朝洛堤步行:脉脉广川流，驱马历长洲。鹊飞山月曙，蝉噪野风秋。
从驾闾山咏马:桂香尘处减，练影月前空。定惑由关吏，徒嗟塞上翁。
登玉清:绝顶横临日，孤峰半倚天。裴回拜真老，万里见风烟。
曲池荷:浮香绕曲岸，圆影覆华池。常恐秋风早，飘零君不知。
浴浪鸟:独舞依盘石，羣飞动轻浪。奋迅碧沙前，长怀白云上。
临阶竹:封霜连锦砌，防露拂瑶阶。聊将仪凤质，暂与俗人谐。
含风蝉:高情临爽月，急响送秋风。独有危冠意，还将衰鬓同。
葮川独泛:倚棹春江上，横舟石岸前。山瞑行人断，迢迢独泛仙。
送二兄入蜀:关山客子路，花柳帝王城。此中一分手，相顾怜无声。
宿玄武二首 一:方池开晓色，圆月下秋阴。已乘千里兴，还抚一弦琴。
宿玄武二首 二:庭摇北风柳，院绕南溟禽。累宿恩方重，穷秋叹不深。
九陇津集:落落树阴紫，澄澄水华碧。复有翻飞禽，裴回疑曳舃。
游昌化山精舍:宝地乘峰出，香台接汉高。稍觉真途近，方知人事劳。
咏蝉:清心自饮露，哀响乍吟风。未上华冠侧，先惊翳叶中。
咏萤火示情人:窗里怜灯暗，阶前畏月明。不辞逢露湿，祗为重宵行。
春眺:疲痾荷拙患，沦踬合幽襟。栖息在何处？丘中鸣素琴。
奉和春日池台:日影飞花殿，风文积草池。凤楼通夜敞，虬辇望春移。
咏牛应制:逸足还同骥，奇毛自偶麟。欲知花迹远，云影入天津。
荅户部员外贺遂涉戏赠:锦帐随情设，金炉任意熏。惟愁员外署，不应列星文。
送苏尚书赴益州:离忧将岁尽，归望逐春来。庭花如有意，留艳待人开。
咏燕:变石身犹重，衔泥力尚微。从来赴甲第，两起一双飞。
岭外守岁:冬去更筹尽，春随斗柄回。寒暄一夜隔，客鬓两年催。
南行别弟:澹澹长江水，悠悠远客情。落花相与恨，到地一无声。
南中咏雁:万里人南去，三春雁北飞。不知何岁月？得与尔同归。
江楼:独酌芳春酒，登楼已半曛。谁惊一行雁，冲断过江云。
昔仕:昔仕年伤早，今归计恨迟。頼存南岳草，可答北山移。
宿山中十首  其一:城中人怪我，清旦买芒鞋。君若知其趣，还应日日来。
宿山中十首  其二:玉辔上沙堤，金鞍戍碛西。何如寒涧底，落日蹇馿嘶。
宿山中十首  其三:就泉为碓屋，累石作书龛。有意耕汾曲，无心起水南。
宿山中十首  其四:市脯店犹远，刈刍人未归。夜深语童子，且掩半边扉。
宿山中十首  其五:路危防陟远，溪黑阻穷深。凉月如高士，频招未出林。
宿山中十首  其六:岩僧殊好事，绝顶庙龙君。勿笑一泓水，能生六合云。
宿山中十首  其七:崖居供给少，不用犬防篱。只恐偷儿黠，来窥壁上诗。
宿山中十首  其八:山中无价宝，月色与泉声。莫向贵人说，将为有力争。
宿山中十首  其九:玉筯篆文古，银钩楷法精。得知千载下，时有打碑声。
宿山中十首  其一○:凄风转林杪，露坐感衣单。不道山中冷，翻忧世上寒。
答妇兄林公遇四首  其一:霜下石桥滑，蛩吟茅店清。梦回残月在，错认是天明。
答妇兄林公遇四首  其二:恨余行李速，愧子酒杯长。日暮于谁屋，天寒陟彼冈。
答妇兄林公遇四首  其三:自笑如穷鬼，相从不记年。每烦诗饯送，不止办车船。
答妇兄林公遇四首  其四:挹君如玉雪，未易得亲疎。何日深山里，同灯共读书。
大干记梦:昔梦游湘水，琴书寄叶舟。安知三十载，真作梦中游。
萍乡:闻说萍乡县，家家有绢机。荒年丝价贵，未敢议寒衣。
发岳市三首  其一:岳下无耆老，何从访旧闻。不知紫岩墓，更隔几重云。
发岳市三首  其二:明仲窜蛮烟，钦夫弃盛年。空令后死者，有泪滴遗编。
发岳市三首  其三:昔者监香火，今焉裂芰荷。祝融应冷笑，还肯再来么。
移居二首  其一:庭下蔷薇树，花开玉雪球。主人明日去，相对似含愁。
移居二首  其二:邻曲无还往，何由有别情。惟应小窗月，长记读书声。
鹊:久不闻乌鹊，朝来噪不休。殊乡无喜事，应为买归舟。
乍归九首  其一:官满无南物，飘然匹马还。惟应诗卷里，偷画桂州山。
乍归九首  其二:儿童娱膝下，母子话灯前。却忆江湖上，家书动来年。
乍归九首  其三:北戍边城下，南游瘴海头。不知天地内，何处可逃愁。
乍归九首  其四:绝爱墙阴橘，花开满院香。邻人欺不在，稍觉北枝伤。
乍归九首  其五:孚若如天马，轩昂不可羁。为贫疎饮客，因病出名姬。
乍归九首  其六:弛檐逢除夕，檀栾共拥炉。把如为客看，还得似家无。
乍归九首  其七:架书多散乱，信手偶拈开。匹似前生读，茫然记不来。
乍归九首  其八:手种梅无恙，苍苔满树身。可怜开较早，不待远归人。
乍归九首  其九:格力穷方进，功夫老始知。尽教人贬驳，唤作岭南诗。
题坡公赠郑介夫诗三首  其一:玉座见图叹，累累菜色民。如何崔白辈，只写蔡奴真。
题坡公赠郑介夫诗三首  其二:向来与相国，投分自钟山。不入翘材馆，甘为老抱关。
题坡公赠郑介夫诗三首  其三:下吏语尤硬，投荒身转轻。不然玉局老，肯唤作先生。
夜登甘露山二首  其一:小家三两户，荒巘万千重。有月犬时吠，无人泉自舂。
夜登甘露山二首  其二:月落宿禽起，幽人殊未回。不知何处磬，迢递过山来。
跋某人诗卷:元佑赋律古，熙宁经义新。请君忙改艺，诗好误终身。
离郡五绝  其一:自伤临郡浅，有愧在民深。稽首文公庙，由唐直至今。
离郡五绝  其二:既收其印绶，犹送以车船。回首柱下史，江边更可怜。
离郡五绝  其三:昨日专城守，今朝失国人。乾坤如许大，无地着孤臣。
离郡五绝  其四:赫赫戎衣定，区区扣马非。如何孤竹子，嫌粟不嫌薇。
离郡五绝  其五:丘笔郑克段，轲言象爱兄。回天力不足，削地罚犹轻。
唐子西故居二首  其一:一州两迁客，无地顿奇材。方送端明去，还迎博士来。
唐子西故居二首  其二:无尽颇纵横，晚方攻蔡京。犹称贤宰相，应为客先生。
风旛堂二首  其一:告子早不动，先师四十余。乃知卢行者，暗合秀才书。
风旛堂二首  其二:夜夜各趺坐，朝朝同打斋。不知那个子，曾梦祖师来。
羊城使者庙:山川殊壮丽，井邑亦繁雄。独有羊城庙，萧然瓦砾中。
江南五首  其一:已报行营入，犹夸僣垒坚。何曾陵谷变，但见市朝迁。
江南五首  其二:鋹也騃孺子，并蛙徒自尊。如何南武帝，面缚向夷门。
江南五首  其三:具舰逃安往，焚巢溃不支。区区一州力，不足辱王师。
江南五首  其四:宣劝犹疑鸩，龙颜笑引觞。络鞍奉明主，执梃长降王。
江南五首  其五:身是假皇帝，国由内太师。伪朝旧宫殿，历历有遗基。
即事十首  其一:香火万家市，烟花二月时。居人空巷出，去赛海神祠。
即事十首  其二:东庙小儿队，南风大贾舟。不知今广市，何似古杨州。
即事十首  其三:俗情重蒲饮，故事按舟师。莫倚无山越，闲将作水嬉。
即事十首  其四:占断百花白，摘来三伏凉。着身素馨国，荀令未为香。
即事十首  其六:名荔绝甘冷，与莆争长雄。不逢蔡公谱，埋没瘴烟中。
即事十首  其七:吾生分裂后，不到旧京游。空作樊楼梦，安知在越楼。
即事十首  其八:突薪初不戒，绠缶始言功。累甓为墙壁，前人智未工。
即事十首  其九:复关无雅操，涉洧有遗音。未可绳三尺，槟榔当委禽。
即事十首  其一○:沐发眠常晏，濡唇饮不多。谁云五瘴毒，常备四时和。
药洲四首  其一:非有干时策，聊为避地图。昔人补勾漏，老子管仙湖。
药洲四首  其二:役民如犬马，国破作降俘。往往湖中石，宣和艮岳无。
药洲四首  其三:怪怪奇奇石，谁能辨丑妍。莫教赞皇见，定辇入平泉。
药洲四首  其四:观寺临湖上，亭台出柳间。都忘来五岭，将谓在孤山。
登城五首  其一:尉佗故秦吏，堪执酇侯鞭。箕踞问使者，吾方帝孰贤。
登城五首  其二:已作南夷长，那为北面臣。未忘真定冢，毕竟是华人。
登城五首  其三:汉人称劲粤，累世不加兵。狂卒纔三百，如何便缒城。
登城五首  其四:漫费人蒸土，常如物溃堤。傍疑为息壤，下恐有蟠泥。
登城五首  其五:郭外皆鲸浸，区中等蚁窠。若无西鴈翅，客子奈愁何。
城南:濒江多海物，比屋尽闽人。四野方多垒，三间欲卜邻。
偈六首  其六:幽鸟语如篁，柳垂金线长。云收山谷静，风送杏花香。
对竹:嵚岑何处峯，来伴萧疏竹。悠然方丈间，寄此千里目。
假山:峯间碧琅玕，清风五月寒。欲题无好语，支枕卷帘看。
罗丛岩:矗矗山光映，团团树影重。断猿啼午夜，孤鹤唳秋风。
句  其三:峨眉古名山，长雄坤之维。月峡为表里，雪岭相蔽亏。
北湖:北湖境自舒，水迥山更碧。雪衣故飞来，照影共清白。
梅台:缅怀清绝姿，风流似居士。固宜命斯台，俗子视桃李。
茶岭:翠岭依然在，芳根久已陈。山灵如感旧，亦合厌荆榛。
偈颂六十首  其二:九年面壁，坏却东土儿孙。只履西归，钝置黄面老子。
偈颂六十首  其一三:始从鹿野苑，终至跋提河。用尽自己心，笑破他人口。
偈颂六十首  其一四:文殊据虎头，山僧取虎尾。中间诸菩萨，随列生欢喜。
偈颂六十首  其一九:雪子落纷纷，乌盆变白盆。忽然日头出，依旧是乌盆。
偈颂六十首  其二三:心自本来心，本心非有法。有法有本心，非心非本法。
偈颂六十首  其二五:弥勒真弥勒，分身千百亿。时时示时人，时人俱不识。
偈颂六十首  其二八:大道无方所，从容寰海间。几思归隠处，安乐在庐山。
偈颂六十首  其四二:天上无双日，阎浮一至尊。万年松不老，圣寿等乾坤。
颂古十首  其六:大海波涛涌，千江水逆流。龙王宫殿里，不见一人游。
颂古十首  其七:背众吃油糍，对人夸好手。潦倒不识羞，抵死扬家丑。
颂古十首  其一○:苦瓠连根苦，甜瓜彻蒂甜。两般滋味恶，中后入黄泉。
与铸钟道者:野店小桥外，黄昏欲雪时。一声谁侧耳，千古唤愚痴。
赠姑子王师孟:水国神仙宅，吾今过此中。长桥千古月，不复怨春风。
咏沙:茫茫黄出寒，漠漠白铺汀。鸟去风平篆，潮回日射星。
重九:衣如当日白，花似昔年黄。拟问东篱事，寒香入杳茫。
题黄鲁直集:端求古人遗，琢抉手不停。方其拾机羽，往往失鹏鲸。
诗一首:博山烧沉水，烟烬气不灭。日暮白门前，杨花散成雪。
偈二首  其二:无学庵中老，平生百不能。忖思多幸处，至老得为僧。
悼侍儿:鹦鹉言犹在，琵琶事已非。伤心瘴江水，同渡不同归。
过安乐山闻山上木叶有文如道士篆符云此山乃张道陵所寓二首  其二:真人已不死，外慕堕空虚。犹余好名意，满树写天书。
次韵子由岐下诗 北亭:谁人筑短墙，横绝拥吾堂。不作新亭槛，幽花为谁香。
次韵子由岐下诗 横池:明月入我池，皎皎铺纻缟。何日变成缁，太玄吾懒草。
次韵子由岐下诗 短桥:谁能铺白簟，永日卧朱桥。树影栏边转，波光版底摇。
次韵子由岐下诗 轩窗:东邻多白杨，夜作雨声急。窗下独无眠，秋虫见灯入。
次韵子由岐下诗 曲槛:流水照朱栏，浮萍乱明鉴。谁见槛上人，无言观物泛。
次韵子由岐下诗 双池:汧流入城郭，亹亹渡千家。不见双池水，长漂十里花。
次韵子由岐下诗 荷叶:田田抗朝阳，节节卧春水。平铺乱萍叶，屡动报鱼子。
次韵子由岐下诗 鱼:湖上移鱼子，初生不畏人。自从识钩饵，欲见更无因。
次韵子由岐下诗 牡丹:花好长患稀，花多信佳否。未有四十枝，枝枝大如斗。
次韵子由岐下诗 桃花:争开不待叶，密缀欲无条。傍沼人窥鉴，惊鱼水溅桥。
次韵子由岐下诗 李:不及梨英软，应惭梅萼红。西园有千叶，淡伫更纤浓。
次韵子由岐下诗 杏:开花送余寒，结子及新火。关中幸无梅，汝强充鼎和。
次韵子由岐下诗 梨:霜降红梨熟，柔柯已不胜。未尝蠲夏渴，长见助春冰。
次韵子由岐下诗 枣:居人几番老，枣树未成槎。汝长才堪轴，吾归已及瓜。
次韵子由岐下诗 樱桃:独遶樱桃树，酒醒喉肺干。莫除枝上露，从向口中漙。
次韵子由岐下诗 石榴:风流意不尽，独自送残芳。色作裙腰染，名随酒盏狂。
次韵子由岐下诗 樗:自昔为神树，空闻蜩鵙鸣。社公烦见辍，为尔致羊羹。
次韵子由岐下诗 槐:采撷殊未厌，忽然已成阴。蝉鸣看不见，鹤立赴还深。
次韵子由岐下诗 桧:强致南山树，来经渭水滩。生成未有意，鸦鹊莫相干。
次韵子由岐下诗 松:依依古松子，鬰鬰绿毛身。每长须成节，明年渐庇人。
次韵子由岐下诗 柳:今年手自栽，问我何年去。他年我复来，摇落伤人意。
九月中曾题二小诗于南溪竹上既而忘之昨日再游见而录之  其二:谁谓江湖居，而为虎豹宅。焚山岂不能，爱此千竿碧。
出都来陈所乘船上有题小诗八首不知何人有感于余心者聊为和之  其一:蛙鸣青草泊，蝉噪垂杨浦。吾行亦偶然，及此新过雨。
出都来陈所乘船上有题小诗八首不知何人有感于余心者聊为和之  其二:鸟乐忘罝罦，鱼乐忘钩饵。何必择所安，滔滔天下是。
出都来陈所乘船上有题小诗八首不知何人有感于余心者聊为和之  其三:烟火动村落，晨光尚熹微。田园处处好，渊明胡不归。
出都来陈所乘船上有题小诗八首不知何人有感于余心者聊为和之  其四:我行无疾徐，轻楫信溶漾。船留村市闹，闸发寒波涨。
出都来陈所乘船上有题小诗八首不知何人有感于余心者聊为和之  其五:舟人苦炎热，宿此乔木湾。清月未及上，黑云如颓山。
出都来陈所乘船上有题小诗八首不知何人有感于余心者聊为和之  其六:万窍号地籁，冲风散天池。喧豗瞬息间，还挂斗与箕。
出都来陈所乘船上有题小诗八首不知何人有感于余心者聊为和之  其七:颍水非汉水，亦作蒲萄绿。恨无襄阳儿，令唱铜鞮曲。
出都来陈所乘船上有题小诗八首不知何人有感于余心者聊为和之  其八:我诗虽云拙，心平声韵和。年来烦恼尽，古井无由波。
哭欧阳公孤山僧惠思示小诗次韵:故人已为土，衰鬓亦惊秋。犹喜孤山下，相逢说旧游。
卢山五咏 卢敖洞:上界足官府，飞升亦何益。还在此山中，相逢不相识。
卢山五咏 饮酒台:博士雅好饮，空山谁与娱。莫向骊山去，君王不喜儒。
卢山五咏 圣灯巌:石室有金丹，山神不知秘。何必吐光芒，夜半惊童稚。
卢山五咏 三泉:皎皎巌下泉，无人还自洁。不用比三星，清光同一月。
卢山五咏 障日峰:长安自不远，蜀客苦思归。莫教名障日，唤作小峨眉。
留题石经院三首  其一:葱蒨门前路，行穿翠密中。却来堂上看，巌谷意无穷。
留题石经院三首  其二:夭矫庭中桧，枯枝鹊踏消。瘦皮缠鹤骨，高顶转龙腰。
留题石经院三首  其三:窈窕山头井，潜通伏涧清。欲知深几许，听放辘轳声。
国子监暮归:杖屦清晨往，缣囊薄暮归。闲官厅事冷，蝴蝶上阶飞。
答李令:知音惭李令，问我复何为。道义惟添睡，功名只有诗。
诗一首:上山割白纻，山高叶摵摵。持归当户绩，为君为絺绤。
偈六十九首  其一六:闻声不悟道，见色岂明心。大冶红炉里，真鍮不博金。
偈六十九首  其二四:同坑无异土，千古少人知。月下休相唤，还从旧路归。
偈六十九首  其二七:阴云弥四野，心地长尘埃。试请回光看，生从何处来。
偈六十三首  其三:未透祖师关，时光如箭急。白发皓然生，新年又五日。
偈六十三首  其四:等闲垂手去，八面清风生。大悲不展手，通身是眼睛。
偈六十三首  其一六:此方真教体，清浄在音声。欲入三摩提，实从闻中证。
偈六十三首  其一七:滂沱天际雨，嘹喨寺亭钟。耳目不到处，翻怜面壁翁。
偈六十三首  其一八:暗里抽横骨，明中坐舌头。偏圆不到处，万古及千秋。
偈六十三首  其四二:诸佛放光明，助发实相义。言下合无生，为祥复为瑞。
颂古十六首  其一一:妙体本如如，无劳待卷舒。直饶恁么去，未免草庵居。
偈  其二:弥勒真弥勒，分身千百亿。时时示世人，世人俱不识。
白云堂:堂与碧山对，白云长作邻。日暮白云合，谁见白云心。
题屏风墨梅二首  其一:一段西山雪，中含太古梅。无香亦无色，免被百花猜。
题屏风墨梅二首  其二:天上和羹事，巢由不忍闻。疎花将瘦影，闲卧一溪云。
菱浦谣:绵绵千丈丝，就此一寸的。但愿的成莲，莫教莲蒂薏。
竹枝歌:山女带山花，狂夫未着家。蛮歌君莫笑，曾入汉琵琶。
欵乃歌:霭乃出深树，湘山日落时。若非尧女哭，即是楚臣啼。
二十六日慈竹二首  其一:慈竹村村种，鞭行不出林。吾亲在何许，回首白云深。
二十六日慈竹二首  其二:郁郁带春阴，依依遶故林。何人化南裔，草木有仁心。
次韵颜运使伏龙山诸葛祠堂二首  其一:羽扇白纶巾，堂堂六尺身。我评秦汉下，宇宙只斯人。
次韵颜运使伏龙山诸葛祠堂二首  其二:大义炯如新，千年报国身。宁从东海死，不作帝秦人。
五月八日离金陵:舟移石头岸，路转马鞍矶。惟有长干塔，相看未忍违。
雨中二绝句  其一:急雨暗洲渚，颠风吹客船。不知何世画，水墨水江天。
雨中二绝句  其二:雨过山色青，风来水花白。不是风雨来，何因见颜色。
鸡唱歌:莫歌鸡唱晓，老泪不禁弹。昔为祖士雅，今作杜齐安。
永州:日日长沙岸，看云只念家。如何永州梦，偏梦在长沙。
莫愁村:冉冉水上云，曾听屈宋鸣。娟娟水中月，曾照莫愁行。
代人得顷字:郡官所食稻，共此一百顷。小人以力耕，君子以德请。
代人得平字:遶涧缘崖入，中间有许平。更栽桃万树，应得避秦名。
代人得若字:尚想东屯诗，十九落岩壑。雨夜闻笙簧，春风化兰若。
代人得案字:新收舍前云，旧管舍北涧。一为草堂人，从头点诗案。
精舍:朝登山上亭，暮宿山下宅。山鸟与山花，相逢尽相识。
寒栖馆:云壑有仙儒，同居不同道。相与共寒暄，何劳问修夭。
丘子野表兄郊园五咏  其一:欲识渊明家，离离踈柳下。中有白云人，良非遯世者。
丘子野表兄郊园五咏  其二:结楥遂芳植，覆墙拥深翠。还当具春酒，与客花下醉。
丘子野表兄郊园五咏  其三:移自溪上园，种此墙阴路。墙阴少人行，来岁障幽户。
丘子野表兄郊园五咏  其四:芭蕉值秋槛，勿云憔悴姿。与君障夏日，羽扇宁复持。
丘子野表兄郊园五咏  其五:花柳遶宅茂，先生在郊居。下帷良已苦，时作带经锄。
宿山寺闻蝉作:林叶经夏暗，蝉声今夕闻。已惊为客意，更值夕阳曛。
濯足涧水二首  其一:濯足涧边石，山空水流喧。行旅非吾事，寄此一忘言。
濯足涧水二首  其二:涧边濯足时，修途倦烦燠。振策欲寻源，山空无往躅。
宿篔筜铺:庭阴双树合，窗夕孤蝉吟。盘礴解烦鬰，超摇生道心。
寄山中旧知七首  其六:凄凉梧叶变，芬馥桂花秋。日夕湖皋胜，哦诗忆旧游。
寄山中旧知七首  其七:秋至池阁静，天高林薄踈。西园有佳处，那得与君俱。
试院杂诗五首  其二:寒灯耿欲灭，照此一窗幽。坐听秋檐响，淋浪殊未休。
忆斋中二首  其二:蟋蟀乱秋草，故园风露深。何因不归去，坐使百忧侵。
闻蝉:悄悄山郭暗，故园应掩扉。蝉声深树起，林外夕阳稀。
杂记草木九首  其一:高萝引蔓长，插楥垂碧丝。西窗夜来雨，无人领幽姿。
杂记草木九首  其二:弱植不自持，芳根为谁好。虽微九秋干，丹心中自保。
杂记草木九首  其三:根节含露辛，苕颖扶楥绿。蛮中灵草多，夏永清阴足。
杂记草木九首  其四:种竹官墙阴，经年但憔悴。故园新绿多，宿干转苍翠。
杂记草木九首  其五:窈窕安榴花，乃是西邻树。坠萼可怜人，风吹落幽户。
杂记草木九首  其六:春条拥深翠，夏花明夕阴。北堂罕悴物，独尔澹冲襟。
杂记草木九首  其七:西窗萱草藂，昔是何人种。移向北堂前，诸孙时遶弄。
杂记草木九首  其八:端居春向残，夏气已清穆。睡起悄无人，风惊满窗绿。
杂记草木九首  其九:晨起独行园，花药发奇颖。犹嫌坠露稀，更汲寒泉井。
观黄德美延平春望两图为赋二首  其一:川流汇南奔，山豁类天辟。层甍丽西崖，朝旦群峯碧。
观黄德美延平春望两图为赋二首  其二:方舟越大江，凌风下飞阁。仙子去不还，苍屏倚寥廓。
题九日山石佛院乱峰轩二首  其一:因依古佛居，结屋寒林杪。当户碧峯稠，云烟自昏晓。
题九日山石佛院乱峰轩二首  其二:岩中老释子，白发对青山。不作看山想，秋云时往还。
题可老所藏徐明叔画卷二首  其一:羣峯相接连，断处秋云起。云起山更深，咫尺愁千里。
题可老所藏徐明叔画卷二首  其二:流云绕空山，绝壁上苍翠。应有采芝人，相期烟雨外。
汲清泉渍奇石置熏炉其后香烟被之江山云物居然有万里趣因作四小诗  其一:晴窗出寸碧，倒影媚中川。云气一吞吐，湖江心渺然。
汲清泉渍奇石置熏炉其后香烟被之江山云物居然有万里趣因作四小诗  其二:一水渺空阔，羣山中接连。寒阴白雾涌，飞度碧峰前。
汲清泉渍奇石置熏炉其后香烟被之江山云物居然有万里趣因作四小诗  其三:隠几对寒碧，忘言心自闲。岂知宜寂士，灭迹青峯间。
汲清泉渍奇石置熏炉其后香烟被之江山云物居然有万里趣因作四小诗  其四:吟余忽自笑，老矣方好弄。慨然思古人，尺璧寸阴重。
家山堂晚照效辋川体作二首  其一:夕阳浮远空，西峯背残照。爽气转分明，与君共晚眺。
家山堂晚照效辋川体作二首  其二:山外夕岚明，山前空翠滴。日暮无与期，闲来岸轻帻。
奉同张敬夫城南二十咏 纳湖:诗筒连画卷，坐看复行吟。想象南湖水，秋来几许深。
奉同张敬夫城南二十咏 东渚:小山幽桂丛，岁暮霭佳色。花落洞庭波，秋风渺何极。
奉同张敬夫城南二十咏 咏归桥:绿涨平湖水，朱栏跨小桥。舞雩千载事，历历在今朝。
奉同张敬夫城南二十咏 船斋:考盘虽在陆，滉瀁水云深。正尔沧洲趣，难忘魏阙心。
奉同张敬夫城南二十咏 丽泽堂:堂后林阴密，堂前湖水深。感君怀我意，千里梦相寻。
奉同张敬夫城南二十咏 兰涧:光风浮碧涧，兰杜日猗猗。竟岁无人采，含熏祇自知。
奉同张敬夫城南二十咏 书楼:君家一编书，不自圯上得。石室寄林端，时来玩幽赜。
奉同张敬夫城南二十咏 山斋:藏书楼上头，读书楼下屋。怀哉千载心，俯仰数椽足。
奉同张敬夫城南二十咏 蒙轩:先生湖海姿，蒙养今自閟。铭坐仰先贤，点画存彖系。
奉同张敬夫城南二十咏 石濑:疏此竹下渠，漱彼涧中石。暮馆绕寒声，秋空动澄碧。
奉同张敬夫城南二十咏 卷云亭:西山云气深，徙倚一舒啸。浩荡忽搴开，为君展遐眺。
奉同张敬夫城南二十咏 柳堤:渚华初出水，堤树亦成行。吟罢天津句，熏风拂面凉。
奉同张敬夫城南二十咏 月榭:月色三秋白，湖光四面平。与君凌倒景，上下极空明。
奉同张敬夫城南二十咏 濯清:涉江采芙蓉，十反心无斁。不遇无极翁，深衷竟谁识。
奉同张敬夫城南二十咏 西屿:朝吟东渚风，夕弄西屿月。人境谅非遥，湖山自幽绝。
奉同张敬夫城南二十咏 淙琤谷:湖光湛不流，嵌窦亦潜注。倚杖忽淙琤，竹深无觅处。
奉同张敬夫城南二十咏 听雨舫:彩舟停画桨，容与得欹眠。梦破蓬窗雨，寒声动一川。
奉同张敬夫城南二十咏 梅堤:仙人冰雪姿，贞秀绝伦拟。驿使讵知闻，寻香问烟水。
奉同张敬夫城南二十咏 采菱舟:湖平秋水碧，桂棹木兰舟。一曲菱歌晚，惊飞欲下鸥。
奉同张敬夫城南二十咏 南阜:高丘复层观，何日去登临。一目长空尽，寒江列暮岑。
题画卷 小山:飞来小坡坨，未雨已滂濞。荒此定何人，苏公有遗记。
题画卷 吴画:妙绝吴生笔，飞扬信有神。羣仙不愁思，步步出风尘。
题画卷 卵研:端溪有潜虬，孕此金玉质。混沌一窍开，千年泻寒液。
题画卷 鬼佛:冥蒙罔象姿，相好菩萨面。鬼佛吾讵知，水石翫奇变。
题画卷 范宽:山雄云气深，树老风霜劲。下有考盘人，超摇得真性。
次刘秀野蔬食十三诗韵 乳餠:清朝荐踈盘，乳钵有真味。不用精琼糜，无劳烂羊胃。
次刘秀野蔬食十三诗韵 新笋:翛翛江上林，白日暗风雨。下有万玉虬，三冬卧寒土。
次刘秀野蔬食十三诗韵 紫蕈:谁将紫芝苗，种此槎上土。便学商山翁，风餐谢肥羜。
次刘秀野蔬食十三诗韵 子姜:姜云能损心，此谤谁与雪。请论去秽功，神明看朝彻。
次刘秀野蔬食十三诗韵 茭笋:寒茭翳秋塘，风叶自长短。刳心一饱余，并得床敷软。
次刘秀野蔬食十三诗韵 南芥:黄龙记昔游，园客有佳遗。不谓洛生吟，辍餐时拥鼻。
次刘秀野蔬食十三诗韵 {火草}菜:小草有贞性，托根寒涧幽。懦夫曾一嘬，感愤不能休。
次刘秀野蔬食十三诗韵 萝卜:纷敷剪翠丛，津润擢玉本。寂寞病文园，吟余得深龈。
次刘秀野蔬食十三诗韵 芋魁:沃野无凶年，正得蹲鸱力。区种万叶清，深煨奉朝食。
次刘秀野蔬食十三诗韵 笋脯:南山春笋多，万里行枯腊。不落盘餐中，今知绿如箦。
次刘秀野蔬食十三诗韵 豆腐:种豆豆苗稀，力竭心已腐。早知淮王术，安坐获泉布。
次刘秀野蔬食十三诗韵 白蕈:闻说阆风苑，琼田产玉芝。不收云表露，烹瀹讵相宜。
七盘岭:远近分浓淡，阴晴异蔽亏。不知山路险，却幸马行迟。
涧铺岭道中四首  其一:近岫披晴雾，遥山纵雨云。皑皑疑雪积，莽莽若江分。
涧铺岭道中四首  其二:岭路萦纡合，泉流诘曲通。田毛无岁旱，山课与耕同。
涧铺岭道中四首  其三:芋亩疑如蜀，山田更似闽。祇看无废地，宁复有闲民。
涧铺岭道中四首  其四:巨竹差差合，青杉袅袅长。人多表池槛，此乃亘山冈。
铁笛亭:怅彼荆榛合，欣公杖履开。倘非人隠异，何许笛飞来。
重午日摘枇杷荐酒因成两绝句  其一:已载相如赋，还披杜老诗。团团自长叶，佳实欠累累。
重午日摘枇杷荐酒因成两绝句  其二:蜀酒能袪虑，昌阳解引年。楚君为楚节，湘客念湘船。
早题:欲雨雨似止，为霜霜不成。山云解衣带，晓日挂铜钲。
雪观:冷语可销暑，昔人曾咏之。我来登雪观，政值绿阴时。
仁智堂:公乎仁且智，意托山与水。唱道本龙门，遗尘仍栗里。
白雾溪:雾雨犹疑合，槎头不可窥。凶年走牲酒，平旦但茅茨。
晚歇溪上:爱此沧浪水，临流坐写诗。赋诗元未就，藉水发幽姿。
题西轩竹上:昔去无此屋，今兹更添竹。吾辈固萧闲，道人殊不俗。
简周允升三首  其一:相逢亡恙外，第一问书堂。为说当年树，如人出屋长。
简周允升三首  其二:春来多睡思，茗椀亦时须。不敢家园乞，芭蕉有剩无。
简周允升三首  其三:君为乡校长，我政旅人居。借屋元相近，相过莫放疎。
云锦:西湖万顷荷，护以堤千丈。应诏待新辞，无为恋盆盎。
感归鸟:鸟雀知既夕，相逢如择栖。嗟余独何者，失侣自东西。
水乐:如抑又成扬，既考亦或鼓。始信石能言，无疑铃解语。
雨游青原山二首  其一:松竹青原剎，香灯七祖签。穷通非所问，风雨暂成淹。
雨游青原山二首  其二:要作山中宿，怅无林下期。摩挱鲁公字，咀嚼豫章诗。
登亦好亭:风潮涌琉璃，露朵纷锦绣。景物故不贫，诗篇况能富。
冽泉:名士每名泉，一瓢宁取贤。道行期及物，为涧定为川。
寒栖馆:畦资搰搰功，爨藉丁丁力。但取茅盖头，不嗟家立壁。
感鬻笋者:一寸葆萌茁，琅玕千尺姿。园翁不知爱，采掘竞刀锥。
送笋与胡仲威:掘我窗前笋，与君充煮煨。槎牙勿多弃，聊用敌崔嵬。
玩易斋:晋士祖虚无，宁殊卜筮书。公今编几绝，加我问何如。
石井有感:岁月不可玩，变迁何所无。青衫今白发，泉谷乃官途。
观吴兴俞君新之作画于瑞竹俞君索诗漫兴四绝句  其一:我无岩壑姿，空有山林想。看君落笔时，形滞心已往。
观吴兴俞君新之作画于瑞竹俞君索诗漫兴四绝句  其二:平生苕霅舟，略计忘几历。诗里不能收，付君医画癖。
观吴兴俞君新之作画于瑞竹俞君索诗漫兴四绝句  其三:作画与作诗，妙处元同科。苟无自得处，当复奈渠何。
观吴兴俞君新之作画于瑞竹俞君索诗漫兴四绝句  其四:烦君索我诗，我诗老不支。因君为作气，竟亦不能奇。
题刘叔骥所画竹:竹不媿老可，人今无老坡。聊将一巵酒，相与酹苹波。
呈宜之兄八首  其一:兄昔守清江，弟亦官白下。檄书几经过，铃合奉闲暇。
呈宜之兄八首  其二:别来纔一书，似若向兄疎。逢人问江右，说兄不敢虚。
呈宜之兄八首  其三:兄今得太末，去弟不数驿。弟官蛮夷中，何啻限南北。
呈宜之兄八首  其四:回舟德清县，期以一会面。去去不可留，岁尽多冰霰。
呈宜之兄八首  其五:雪抵东野县，晴值安丰车。坐定取谈兄，示以咫尺书。
呈宜之兄八首  其六:书中道何似，诗有林霏寄。怪其句律工，定自工夫至。
呈宜之兄八首  其七:弟诗吴江枫，未秋先陨风。骚人或取咏，零落鸥鸟同。
呈宜之兄八首  其八:兄诗楚山竹，岁晚色愈绿。譬彼朝阳桐，当令凤栖宿。
闺怨四首  其一:辞少不尽意，辞多还尽纸。纸尽意无穷，相思似流水。
闺怨四首  其二:红芳不可待，绿荫忽已成。妾貌愧花好，郎姿如柳明。
闺怨四首  其三:拟凭魂梦寻，苦恨山川远。山川远不愁，风吹梦魂断。
闺怨四首  其四:风前挥珠珰，吹落春江去。日夜只东流，何时复西泝。
连雪不已复作绝句咏之及六而止殆未免不愁冻杀之诮也  其一:粲粲初投米，飘飘旋落花。巷深迷吠犬，林合误归鸦。
连雪不已复作绝句咏之及六而止殆未免不愁冻杀之诮也  其二:对岸初封屋，临流已蔽汀。长江停衮衮，去鸟失冥冥。
连雪不已复作绝句咏之及六而止殆未免不愁冻杀之诮也  其三:勿谓虚明质，能成积厌威。由轻终及重，至着本从微。
连雪不已复作绝句咏之及六而止殆未免不愁冻杀之诮也  其四:不假丹青手，居成水墨图。莫嗟玄尚白，靡叹粪难污。
连雪不已复作绝句咏之及六而止殆未免不愁冻杀之诮也  其五:往记严陵岸，乔林挂乱丝。还思溧阳路，小艇触轻澌。
连雪不已复作绝句咏之及六而止殆未免不愁冻杀之诮也  其六:背荫常先积，当明竟早消。草衰犹秀色，柳悴亦长条。
晚对:朝从前山看，莫与后岭对。晓雾或纷纷，晚烟增紫翠。
仲春杂书二首  其一:社公能作雨，社子复成晴。日薄风仍薄，花明柳亦明。
仲春杂书二首  其二:二月倏已尽，一春余几多。不知花过矣，谁问病如何。
晚书二首  其一:春晚苦多风，花残不见红。问花宁自觉，愁杀白头翁。
晚书二首  其二:何处黄鹂语，玲珑芳树间。可怜求友意，飞去又飞还。
磬湖:凿开何自来，名得因形似。似欲使先生，因兹号居士。
芦苇林:虽为林园居，不忘江湖趣。更着小舟横，无惊野禽聚。
题邢园壁:池草似争长，木阴如合围。不惟催我去，政欲饯春归。
方池:藻荇参遮面，菰蒲耸立隅。飞来双野鸭，几幅画成图。
幽兰坡:斗坡能曲折，乱石故峥嵘。篁竹几成蔽，幽兰何处生。
题君子亭:菊落渊明手，爱人仍及乌。荷花定好友，周子亦陶徒。
紫君林:箨脱始犹青，粉滋旋变紫。斩伐不须加，森然自堪倚。
北风:北风故应阴，南风还当晴。占风更占雨，巢穴寄吾生。
日入:日出复日入，寝饭但默默。堪哀笼中鸟，欲去飞不得。
野息:覆之茅三重，树以不加斲。野息若规模，规模如是作。
长门怨:祇看金屋贮，便有长门弃。始盛终当衰，人情亦天意。
九日:尝评节物佳，无出九日上。岂独为黄花，端由有元亮。
过湖:杯珓吉难同，开船得转风。无云仗神道，人厄匪天穷。
钓矶  其一:公为浙东行，曾憩桐江碧。汉节世闻风，羊裘人尽识。
钓矶  其二:乐是烟波好，宁须竿线劳。功高殊钓渭，意适似游濠。
到江口寺:已绝朱林渡，还瞻白塔擎。欲从微径陟，复命小舟横。
过祝氏南山:梦寐南山久，今朝始一来。主人虽不在，亦许步崔嵬。
止宿寮:虽云居异方，政自生同宇。不但撷园蔬，仍须催酿黍。
濠乐:韩悲沮洳居，贾叹寻常渎。何似老庄周，逍遥一篇足。
海棠坞:尝哦坡老诗，未识柯山坞。想象亦好园，规摹自渠取。
石门坞:溪已曲更曲，坞仍深更深。端居与奚自，出处各何心。
悠然亭:亭能招南山，径亦栽黄菊。我乃愿师陶，过公期托宿。
小山:昔人评画图，咫尺论万里。公家一拳石，意趣端如此。
闻蛙:惊蛰已数日，闻蛙初此时。能知喜风月，不必问官私。
花屿:杨垂空寄恨，草碧会添愁。祇有花无数，春风醉不休。
弄月亭:明月故在天，何自堕此水。倘匪骑鲸人，孰能相料理。
荼{艹縻}洞:春花苦无阴，况与花俱秀。好在月明中，仰攀仍落嗅。
雪中三忆三首  其一:忆我山中竹，长身立崖谷。势重且抢头，谁欤摇蔌蔌。
雪中三忆三首  其二:忆我园中菜，栽迟科未敷。哀哉被摧压，端亦似人癯。
雪中三忆三首  其三:忆我檐间梅，腊开余未破。未破想深扃，已开应槁堕。
至日雪后简在伯二首  其一:一雪顿能晴，江山万里明。故胜茅屋底，空听滴檐声。
至日雪后简在伯二首  其二:灰里拨阴何，思君欲就哦。还忧好时节，来搅或遭呵。
长田铺二首  其一:野驿人稀到，空庭草自生。霜清殊未觉，雨细更含晴。
长田铺二首  其二:晚日东西路，秋风长短亭。悲歌浑欲绝，衰泪不胜零。
宿竹瓦铺二首  其一:投鞍纔近午，置榻已成曛。岂乏道旁店，恐逢梁上君。
落叶:卷卷从何起，多因为晚风。飘飘久不下，还复反荒丛。
花屏:阴能间其疎，竹可扶其弱。点缀自天然，讵须金孔雀。
种菊:甘菊移时晚，少陵曾有诗。落英胡可待，已分阻长饥。
次韵审知寄赠:以我思君见，知君念我还。相逢劳苦外，径问竹平安。
微雨三首  其一:雨丝情脉脉，雨点泪浪浪。无处堪回首，如何不断肠。
微雨三首  其二:大雨若盆倾，小雨如丝乱。盆覆几时收，丝长何日断。
微雨三首  其三:云深不见山，雨密还遮树。相见说相思，相思说何处。
赤岸道中呈斯远:小雨洗红叶，青山舒白云。秋风有奇处，我友得平分。
寄怀:雨足新晴后，凉生静夜时。支筇谁得见，惟有鹭鸥知。
途中杂题六首  其一:人疲故思息，马倦亦成嘘。彼政嗟吾役，吾宁陋彼居。
途中杂题六首  其二:石有千年藓，崖悬百尺藤。祗疑云尚合，忽见日初升。
途中杂题六首  其三:山果秋皆实，山花晚更馨。鸟飞时暗落，风静或微听。
途中杂题六首  其四:下壑疑无地，高崖恐接天。端殊益州驭，敢尽祖生鞭。
途中杂题六首  其五:树合猿啼远，崖荒虎迹新。寻常惯居者，辛苦恐行人。
途中杂题六首  其六:异俗吁成怕，吾身行若何。略人仍负担，祭鬼更鸣锣。
立春日小饮:今日青春立，今年白发多。酒杯欺我老，梅朵奈渠何。
严从礼求先照轩诗:日上照万物，心明观一身。为光讵资火，在我不关人。
读朱先生云谷诗:昔在龙门胜，祇今云谷居。吾州端不远，曷日从篮舆。
寄审知:枫赤芦花白，扁舟夜泊时。平生故人梦，细雨说相思。
赠笔工:食肉既无相，良工徒苦心。吁嗟君类我，何处觅知音。
老梅:穉梅非不佳，颜色终敷腴。惟此老不枯，故能清且臞。
篱落间见凌霄偶书:凌霄何自名，缘木与俱生。底事因蓬附，故为亦蔓荣。
金凤花:既知梧留凤，宁令凤在笯。胡为五色羽，散作一庭花。
口占三首  其一:殷勤语舟子，举棹莫怱怱。恐怕鸳鸯伴，飞息不得同。
口占三首  其二:鴈鴈呼其羣，饮宿不相放。春至且北归，秋来复南向。
口占三首  其三:溪头柳依依，溪畔草离离。草木本何与，行人自愁思。
用一代不数人百年能几见为韵诗赋十章呈陈君举  其一:东南固多贤，莫与永嘉匹。王郑已骑鲸，辈流公第一。
用一代不数人百年能几见为韵诗赋十章呈陈君举  其二:公乎不为文，为必行于代。诵习孰其人，儿童兼老辈。
用一代不数人百年能几见为韵诗赋十章呈陈君举  其三:昔人颂诗书，论世犹尚友。生幸同斯时，识面可独不。
用一代不数人百年能几见为韵诗赋十章呈陈君举  其四:人言会合难，会合端有数。公不绝槠洲，我政长沙住。
用一代不数人百年能几见为韵诗赋十章呈陈君举  其五:云物瞻闽峤，风声望海滨。如何一年内，顿得见斯人。
用一代不数人百年能几见为韵诗赋十章呈陈君举  其六:贤愚之相悬，千万或什百。所以天地间，寥寥苦难索。
用一代不数人百年能几见为韵诗赋十章呈陈君举  其七:山色仍前日，梅花又一年。休为招屈些，好泛渡湘船。
用一代不数人百年能几见为韵诗赋十章呈陈君举  其八:少小耽文字，初非哲匠能。空令为己学，老矣见何曾。
用一代不数人百年能几见为韵诗赋十章呈陈君举  其九:桂阳去衡阳，道里端能几。倘许钓竿投，春风叩葭苇。
用一代不数人百年能几见为韵诗赋十章呈陈君举  其一○:流传昔多闻，邂逅今既见。顾我何足收，期公示深眷。
田家即事八首  其一:水泛将晴雾，山行欲雨云。鸥翻随渚见，鸡近隔林闻。
田家即事八首  其二:十载溪山梦，一川桃李花。春深犹是客，几日定还家。
田家即事八首  其三:社鼓村村急，春流岸岸高。双分待鱼鹭，红认隔溪桃。
田家即事八首  其四:波静童闲笛，舟横翁卖鱼。村村皆乐业，处处尽安居。
田家即事八首  其五:行役渠怜我，生涯我羡渠。太平今有象，随寓即吾庐。
田家即事八首  其六:老屋愁风破，空林过雨干。飘零黄叶满，寂寞野香残。
田家即事八首  其七:下田已鸥没，上田更龟坼。欲知雨未已，看取云泼墨。
田家即事八首  其八:田夫荷锸去，乘水护田缺。田妇贳酒归，相与慰勤力。
比年士风锐进求荐章者殆如辨狱挤排诋讦无所不至客有劝予干当路者二首  其一:见疾多朝士，争名卒未休。急流须退勇，焉可又随流。
比年士风锐进求荐章者殆如辨狱挤排诋讦无所不至客有劝予干当路者二首  其二:静退方真乐，趋时未遽非。不知全道者，进退两忘机。
古意:荷芰藕生莲，每忆心中苦。拟掇断根苗，丝结千千缕。
侯妇叹三首  其一:侯妇匡坐叹，荡子新赐册。先自薄恩私，嫔嫱几巾帼。
侯妇叹三首  其二:莫作侯家妇，鸤鸠理清瑟。几许白头人，同心绾同室。
侯妇叹三首  其三:侯妇且勿叹，金玉多满堂。蛾眉不让人，当奈薄情郎。
团扇歌三首  其一:田田白团扇，轻绡写蝉雀。用之却炎暑，生风郎掌握。
团扇歌三首  其二:团扇复团扇，羞郎引遮面。顾景强踌躇，隙月云端见。
团扇歌三首  其三:团团白纨扇，奉君挥素手。余凉入长夏，结交贵经久。
和朱晦庵:谁云两州牧，择笏望辕门。渠亦髭须好，公今德义尊。
别仲时  其一:江山共清焕，鱼鸟亦萧散。归与三亩园，趁此秋未晚。
别仲时  其二:当年丘壑心，皎皎秋夜月。那知蹭蹬间，秋风雕壮发。
别仲时  其三:童乌已黄土，其奈太玄何。尚喜熊儿在，能为田父歌。
别仲时  其四:窗隙风微度，檐头月半欹。当君感秋日，是我到家时。
别仲时  其五:穷愁好著书，到此已绝笔。十年意外谤，庶可弭万一。
公佐索诗次别仲时小诗韵遗之五首  其一:兰焚以其香，樗寿以其散。万物无不然，愧我知之晚。
公佐索诗次别仲时小诗韵遗之五首  其二:莫竞梦中鹿，且视指端月。傥能心地明，万事一毫发。
公佐索诗次别仲时小诗韵遗之五首  其三:朱丝徽黄金，问子用此何。从来履霜操，不及懊侬歌。
公佐索诗次别仲时小诗韵遗之五首  其四:今年苦风雨，老屋半倾欹。投足犹无地，君来正此时。
公佐索诗次别仲时小诗韵遗之五首  其五:欲书归田具，请子试濡笔。先之蜡屐双，侑以藜杖一。
戏题枯木:老矣木居士，苍皮今几围。轮囷卧涧壑，吾与汝同归。
以老骥伏枥志在千里为韵作八小诗赠伯永  其一:阅人固无多，每为子倾倒。虽非矍铄翁，竟是鲜健老。
以老骥伏枥志在千里为韵作八小诗赠伯永  其二:收驹汧渭间，谁识此老骥。伏枥我何伤，着鞭渠可畏。
以老骥伏枥志在千里为韵作八小诗赠伯永  其三:抵寒唯粗絺，调饥但晚粟。切勿笑此翁，此翁吾所伏。
以老骥伏枥志在千里为韵作八小诗赠伯永  其四:行须置町畦，禅要着槽枥。覆我千日酒，面君九年壁。
以老骥伏枥志在千里为韵作八小诗赠伯永  其五:忽忽把臂间，各不负初志。渊明荷锄翁，子云执戟史。
以老骥伏枥志在千里为韵作八小诗赠伯永  其六:澄心秋月明，触事浮云坏。鳬鹤置勿论，凡楚竟谁在。
以老骥伏枥志在千里为韵作八小诗赠伯永  其七:不取禾三百，同笺偈八千。归欤建德国，吾马不须鞭。
以老骥伏枥志在千里为韵作八小诗赠伯永  其八:人生老戒贪，金堤捍河水。他年渝此约，何面视邑里。
戏题小庵画轴三首  其二:一落絷维中，永别啸云友。秋月耿寒林，时来梦中否。
戏题小庵画轴三首  其三:当时饿鸱箭，惊皇无复魂。困卧阶下草，深愧主人恩。
金山十咏呈坦叔 奎文阁:煌煌百宝函，珠璧烂星月。惊倒西域胡，祥光与天接。
金山十咏呈坦叔 妙高台:江云隠檐楹，海月浄窗几。安得德云来，与渠同徙倚。
金山十咏呈坦叔 付衣堂:大地不解容，四众俱欲杀。不辨如是心，定难消此衲。
金山十咏呈坦叔 玉鉴堂:微风不动波，莹可照毛发。谁解与渠磨，寒空秋夜月。
金山十咏呈坦叔 头陀岩:余妖屏蛇虺，老屋化金碧。惜无柳柳州，为铭岩下石。
金山十咏呈坦叔 雄跨堂:一辱云汉章，林壑遂增价。便是补陀峰，还须避三舍。
金山十咏呈坦叔 楞伽室:不见碧眼胡，忽忽心未稳。印心须此经，烦君剩传本。
金山十咏呈坦叔 吞海亭:谁云沧溟深，一吸了无在。试问何样人，身如椰子大。
金山十咏呈坦叔 浸月亭:寥寥清夜月，现此亭中水。谁能同斯游，归唤寒山子。
金山十咏呈坦叔 卷雪亭:方惊匹练横，忽骇羣羊散。纵使踣苍崖，老禅唯解看。
灯花:造化管不得，要开时便开。洗天风雨夜，春色满银台。
团扇歌:鸾背如花女，出自咸阳宫。不愁无主爱，惟怕见秋风。
竹夫人二首  其一:夫人承主爱，不在鸳鸯帏。庭枫飘一叶，满眼贮秋悲。
竹夫人二首  其二:洞房暗熏结，谁作双蝴蝶。夫人独自梦，清露泣寒月。
赠朱野拙:官样何如野，谋生拙最宜。君门标野拙，篆刻大精奇。
偈颂一百二十三首  其四:无解无结，犹是空中钉橛。有修有证，何异捕风捉月。
偈颂一百二十三首  其六:栽田且博饭，随分煮藜苋。一任少丛林，佛法不怕烂。
偈颂一百二十三首  其二二:落花三月雨，残梦五更钟。声色俱销尽，玄关又一重。
偈颂一百二十三首  其二九:夜月透灵犀，寒光吞老蚌。如是转法轮，平沉乎万象。
偈颂一百二十三首  其五二:解语非干舌，能言不是声。碧班班碧剥，当滴帝都丁。
偈颂一百二十三首  其五六:秋风生夜凉，坏壁吟寒螀。的的祖师意，明明不覆藏。
偈颂一百二十三首  其六二:火炙胸前暖，风吹背后寒。西来的的意，亲切不相干。
偈颂一百二十三首  其六六:非阙不知圆，非圆不知阙。圆阙本相因，本无圆与阙。
偈颂一百二十三首  其七一:连朝淹黑豆，黑豆已萌芽。满地天风起，吹开劫外花。
偈颂一百二十三首  其九○:有物先天地，无形本寂寥。能为万象主，不逐四时凋。
偈颂一百二十三首  其九七:熏风自南来，殿阁生微凉。诸佛出身处，切忌错商量。
偈颂一百二十三首  其一○○:去岁元宵节，无油不点灯。今岁元宵节，有月照危层。
偈颂一百二十三首  其一○二:春风陌上郎，得钱随手使。货物忽相当，撞得恰好子。
颂古四首  其二:九九八十一，穷汉受罪毕。纔拟展脚眠，蚊虫獦蚤出。
尧:道原自天出，尧以是相传。曰孝悌而已，人人具此天。
舜:孩提知所爱，妻子具而衰。大孝终身慕，予于舜见之。
禹:伤心九载绩，焦思八年中。启亦呱呱泣，惟思度土功。
汤:奉先思孝也，不祀岂其情。以至使亳众，而甘为葛耕。
文王:问安寝门外，旦旦俟鸡鸣。以至日中昃，居常尽此诚。
武王:经言事父孝，所以事天明。疾间加再饭，梦中与九龄。
周公:我避故云辟，东行是谓征。先王犹可告，岂为伐而刑。
孔子:事亲良不易，战战复兢兢。学得如夫子，犹言丘未能。
颜子:返必展墓入，去当哭墓行。谁知颜氏子，事死乃如生。
孟子:如何年稍长，汲汲子思师。知是为儿日，三迁感母慈。
契:天性生虽具，人伦教可无。往哉亲父子，汝契作司徒。
元凯:当知元与凯，不出孝而忠。能举十六相，斯为舜大功。
孝己:子则欲其孝，人皆有是心。如何武丁圣，却使子忧深。
微子:岂计身封宋，祇愁祀绝殷。不惟称克孝，亦自首三仁。
泰伯:为怜季有子，逆探父传贤。断发文身事，诬哉司马迁。
康叔:勿云服父事，不敬亦无伤。元恶与大憝，邦刑自有常。
君陈:为尔有令德，存心孝且恭。推之施有政，往矣尹兹东。
伯奇:无食又无衣，逐儿安所之。不辞履霜苦，犹谓罪当笞。
晋文侯:嘉汝故锡汝，非将玉展亲。克昭乃显祖，追孝尔文人。
卫武公:孝子身终者，非终父母身。武公年九十，戒我尚谆谆。
齐孝公:岂其伐与国，独不念先君。想得还师去，难堪此语闻。
齐侯无野:我母亦君母，吾翁即若翁。分羹何太忍，请质可堪从。
申生:姬泣贼由子，子辞必罪姬。为忧君不乐，宁死莫君知。
晋文公:伐蒲君父命，校者是吾雠。披直寺人耳，鉏麑信有谋。
秦康公:怀哉送舅氏，曰至渭之阳。念母如存意，悠悠寄二章。
既醉君子:若为锡尔类，不独善其身。既念化家室，还思遗子孙。
四牡使臣:怀归将父母，四牡苦愔愔。是我心中事，君从何处知。
南陔孝子:为养还相戒，南陔昔有诗。都卢这个意，焉用补亡为。
白华孝子:廉耻有微缺，须知孝未纯。白华何所似，所似皎然身。
北山大夫:非止不得养，如忧父母何。忍能不我念，使我独贤劳。
蓼莪孝子:莫遂终养志，难酬罔极恩。哀哀父母句，肠断不堪闻。
妹土小子:勤耕艺黍稷，远贾服车牛。奔走何为者，心乎孝养忧。
老莱子:七十已中寿，人生似此希。绝怜老莱子，犹自作儿嬉。
柳下惠:忍于父母国，去此欲何之。所以柳下季，三为鲁士师。
子思:如何方喟叹，乃尔复忻然。念汝祖无忝，知予道可传。
闵子:参宁杀人者，三至尚踰垣。叹息子闵子，孝哉无闲言。
有子:其为人也孝，好乱未之闻。曾以是取怨，无人语盖勋。
曾子:全归有明训，珍重恐伤肤。小子启手足，吾今知免夫。
子路:食藜殊列鼎，负米异重茵。不待今朝养，伤哉昔日贫。
子游:犬马何以别，斯言似太深。深言为养者，可不敬于心。
子夏:为有心中事，琴音自不和。礼虽弗敢过，哀若未忘何。
子贡:未须论大块，以死息乎人。所愿学赐也，姑惟息事亲。
林放:故宁戚以俭，罔或易而奢。致得千载下，人称问礼家。
樊迟:当知一朝忿，必不忍于人。岂止身忘却，还应及乃亲。
阙党子弟:既渐夫子教，罔有不分均。何复间多取，齐言彼有亲。
乐正子春:向非亲在念，念念每精专。未必饭加损，能令疾脱然。
公明宣:子于亲在日，叱咤不闻声。既曰见而说，应无学未能。
孔子党人:忍以证羊故，而云我直躬。那知为父隠，直故在其中。
孟庄子:无改父之道，真堪以孝称。若论庄子孝，此直是难能。
孟懿子:不复问无违，祗应懿子知。尚愁人不省，以礼告樊迟。
孟武伯:父母之爱子，心乎惟疾忧。可能不自爱，而忍使亲愁。
管仲:战败不羞走，谁为知我深。叔知我有母，亮我走时心。
晏子:母家令足食，父族使安生。睦党可谓孝，能之惟晏婴。
晋君子:何怙复何尝，衔悲问彼苍。苍苍不可问，重使我心伤。
颍考叔:茅焦甘伏质，考叔请留羹。大隧如初乐，咸阳虚左迎。
魏孝子:念母嗟陟屺，思亲徒望云。可怜魏孝子，不比狄参军。
卫七子:几谏劳不怨，明明载鲁论。未应小弁作，得并凯风言。
石祁子:执亲之丧者，可沐浴其身。不待石祁兆，知非佩玉人。
文氏子:服除有吊者，待庙至垂洟。亡于礼之礼，斯人其庶几。
公叔戍:若把夫子论，无惭贞惠文。不应其子戍，至自请于君。
灵辄:翳桑一饿者，念念母之存。頼有赵宣子，能为别具飧。
叶公诸梁:随母适异国，先归汝忍能。致人不正视，应是得人憎。
伍尚:此以父免召，彼如仁必来。员乎竟何益，尚也最堪哀。
贾获:扶母犹可免，弃君安所之。可能共母载，忍不授君绥。
周绍:欲得忠臣者，求之孝子门。如何傅王子，尚复待人言。
王孙贾:为齐臣子者，此日若无闻。独有王孙贾，能知慰倚门。
扶苏:父赐子以死，君侯安所疑。忍哉指鹿相，无复祖龙知。
丁兰:一灵长皎皎，如月不离天。要以纯诚感，非因刻像然。
韩伯瑜:母力今衰矣，悲啼得杖轻。流风存绘画，犹足感焦生。
郦寄:直以劫父故，蒙他卖友名。闲将诛吕论，非勃亦非平。
贾谊:谇言取箕箒，德色借耰锄。不是贾年少，还能痛哭无。
冯唐:知以孝行着，还应不问唐。可怜止辇问，何自得为郎。
韦孟:去王犹讽谏，怀祖重伤情。谁识有韦孟，人惟说穆生。
田叔:勿以梁事问，将遗太后忧。若非叔长者，谁为帝忠谋。
石建:服劳曾是孝，那更委诸人。建已老白首，中裙涤必亲。
董仲舒:汉有孝廉举，谁知发自舒。可怜三策罢，却去相江都。
司马迁:悲哉执手泣，论著谨毋忘。岂识迁它日，能紬石室藏。
严君平:卖卜有深意，何心避市喧。若逢人子问，依孝与之言。
霍去病:不早知此体，元来托大人。低头拜县吏，谁拟霍将军。
隽不疑:不疑固严吏，如不顺亲何。图得母喜笑，平反敢不多。
杜延年:怪来御史府，坐榻不如初。曾是父坐处，而为子敢居。
疏受:岂如吾父子，归老故乡身。一听知足诲，欣然从大人。
王阳:礼经称孝子，不服闇登危。所以九折阪，回车不敢驰。
贡禹:安用孝与弟，今人誖得官。一闻阳在位，自是合弹冠。
王式:三百五篇内，凡言忠孝人。未尝不流涕，反复为王陈。
韦元成:淮阳谁可傅，无以易元成。即汝阳狂意，为王言事兄。
楚孝王:一自王之国，于今二十年。了无纤芥过，都是孝慈然。
原涉:所当约于己，岂忍俭其先。道立南阳表，人呼原氏阡。
薛修:邑令直微尔，争如相国荣。可怜留母养，不忍听兄迎。
阴子方:祀灶令人富，相传阴子方。安知由至孝，非在荐黄羊。
杨子:不可得而久，其惟父母乎。谆谆爱日语，杨氏岂欺予。
东海王疆:史以太伯比，斯评恐未真。我知东海意，不忍母他人。
邓禹:功臣三十二，剑佩蔼云台。第一人知否，曾闻孝母来。
窦融:玺书来万里，鼎足许三分。解道为忠易，谁知以孝闻。
马援:恶言出于口，必至反其声。小子闻人过，当如闻父名。
樊宏:能损数百万，不听债家偿。要自父一语，铭心不敢忘。
耿国:封侯谁不愿，顾我独何心。为忆父所爱，偏于少子深。
张湛:下车父母国，自重岂其轻。谓我诈为善，何忧被此名。
冯豹:中人持被覆，尚得帝恩深。子职竟何是，终求慰母心。
孔奋:甘同妻菜茹，极奉母珍羞。一任时人笑，脂膏不自谋。
伏湛:向来父学显，别自以家名。不是能传业，如何着孝声。
郑敬:几曾慕巢许，非是薄伊周。何忍的的去，先人有墓丘。
古初:长沙有孝子，姓字死犹香。料得郡举首，他无人敢当。
江革:挽车极劳苦，逃贼最间关。太息江巨孝，能为人所难。
蔡顺:贼疑拾葚异，母怪弃薪还。雷震辄圜冢，火飞因伏棺。
姜诗:日常供鲤鲙，旦辄汲江流。儿溺言游学，妻还感遗羞。
郭巨:为养宁埋子，那知地有金。如何有天赐，且复怕官侵。
班固:前烈知纯淑，孤踪愧眇蒙。果能笔叙传，不枉赋幽通。
刘平:弟类那容绝，吾雏听自生。刘平端为母，伯道特沽名。
郭基:岂伊东合里，无似督邮贤。直把孝行荐，今人少孟坚。
廉范:亲丧徒步负，万里历岷峨。何事今人说，惟知襦袴歌。
邓彪:让国异母弟，如彪正自奇。今人有同产，煮豆且燃萁。
张歆:去官因脱囚，为感戴天雠。史氏乃失实，却云逃报仇。
清河王庆:乞以臣骸骨，下从樊濯原。生虽阙亲养，没拟报私恩。
鲁恭:可能来太学，即得誉诸儒。岂以习诗苦，应云与母俱。
黄香:冬月常温席，炎天每扇床。如何汉天下，只有一黄香。
乐恢:父今为令系，号泣不停声。彼令亦人耳，而宁不我矜。
仲长统:羡入帝王门，扬名与立身。何如养亲膳，每日得兼珍。
薛包:所惧子不孝，何愁父失慈。涕流分出日，天定感还时。
张霸:幼也知孝让，居然合礼仪。休疑汝尚小，须信我饶为。
窦章:蔬食可堪贫，勤哉孝养亲。蓬莱知不远，应是着斯人。
苏不韦:要使生者毒，休讥枯骨雠。看他郭太论，比似伍员优。
郭林宗:不愿诸侯友，那容天子臣。贞乎宁绝俗，隠也不违亲。
蔡邕:自非易寒暑，未始解衣襟。不谓母疾久，三年惟一心。
杨震:尚自畏四知，于亲岂忍欺。种蓝有助者，拔去不妨奇。
姜肱:鼎镬皆知避，何心愿代烹。恐伤父母意，不独弟兄情。
陈元方:如何百城内，一一画元方。劝孝贤刺史，观风职所当。
茅容:鸡乃为母设，蔬惟与客同。贤哉茅季伟，误矣郭林宗。
范滂:宁将身塞祸，不忍母流离。我自不为恶，黄泉今有辞。
鲍永:礼经条七出，叱狗不言焉。一旦鲍妻去，那知在母前。
仇览:蒲亭一长耳，何许得歌声。化我鸱枭类，而令哺所生。
赵咨:贼来那可迩，而敢以身迎。身岂不知爱，心乎恐母惊。
郑康成:播殖为亲养，家贫至假田。焉知后学者，尽唤作儒先。
李昙:养亲还乐道，不仕至终身。海内称高士，非专乡里人。
徐季登:南州徐高士，姓字满东都。有子笃孝行，终丧竟隠居。
周燮:未能追绮季，且复守东冈。为有先庐在，它山忍遁藏。
王修:去年今社日，抚事倍酸辛。罢社为儿泣，乡邻定可人。
徐庶:不胜方寸乱，岂暇二心持。忍矣王陵将，贤哉徐庶辞。
孟宗:万象死灰色，千林号怒声。何人苦哀泣，冻竹强抽萌。
顾悌:地远隔亲面，惟凭一纸书。句终辄应诺，直是听于无。
陆绩:陆郎作宾客，怀橘欲何为。遗母当然事，袁公乃尔奇。
李密:事亲苦日短，为子愿为兄。恳恳报刘语，令人涕泗横。
和峤:要以礼法论，休言哀毁同。但观生和峤，定胜死王戎。
王裒:悲哉生我句，柰此念亲何。墓侧有枯树，诗中无蓼莪。
荀何:古称有曾闵，今复见荀何。为孝一而已，能行无甚高。
王祥:风柰应难守，冬鱼未易求。剖冰不辞冻，抱树可胜愁。
祖纳:视膳子之职，何须自执炊。闲将心比并，合是手成持。
丁仪子:尚自不与米，何堪大遗金。丁仪为有子，文略是诬亲。
范宣:手直微伤尔，如何忽改容。不能全所受，此痛政无穷。
戴逵子:戴琴妙一世，二子得其声。不忍遗音奏，各将新弄行。
赵至:莫致儿荣养，翻令父苦耕。可怜废书泣，不忍叱牛声。
陶侃:陶公宴参佐，限极每欢余。忆与亡亲约，凄然不敢踰。
桓冲:不辞身作质，只为母须羊。此日江州牧，当年买德郎。
盛彦:既知为异物，号泣绝还生。未有蛴螬炙，翻令母目明。
王延:酷矣杖流血，奇哉鱼跃冰。能令母心悟，不异己亲生。
褚德逸:至老能无倦，真为善事亲。叔褒非佞者，何事拜邻人。
王悦:色养倾余子，高名重一时。足为丞相喜，岂计外人知。
许孜:能感猛鸷类，都无搏噬心。同游至鹿虎，共宿有鸠鹰。
卞壸子:父虽得死所，儿岂望生存。忠孝古难并，于今萃一门。
皇甫谧:尽弃平生物，惟赍一孝经。死犹不忘孝，临没苦丁宁。
郭原平:忍向父母墓，前头裸袒耕。农时每束带，犹自泣原平。
二王:要以孝行取，宁将学业论。锡无惭玉友，铨可谓金昆。
乐颐之:痛殊未易忍，绝不一呻吟。岂复知身疾，惟愁戚母心。
何子平:干禄本为养，资身岂所安。珍肴与白粲，虽美若为餐。
解叔谦:胆医颜母疾，藤疗解亲风。忽不见童子，俄然失老公。
王秀之:一事真堪笑，今人妾直灵。都缘无至性，徒欲乱多声。
谢{日爵}:一家感儿孝，不欲使亲惊。尽作屏气语，咸为纳屦行。
谢朏:直以父名戏，其为君命同。胐能礼自处，似是胜超宗。
古成诜:礼岂为我设，如伤风教何。不堪睎阮籍，直欲刃韦高。
华宝:忆父去时语，尔来七十秋。终焉不忍冠，洒泪望秦州。
宗元卿:异哉宗子孝，亲疾远关心。每验痛大小，因知疾浅深。
刘苞:扇席更温枕，古人谁与同。一心奉二母，自是胜黄童。
刘灵哲:谁言梦想里，所见总空花。灵哲枕间药，宋琼秋季瓜。
刘瓛:先生天下士，偶迫诏书行。勿谓无奇对，惟言在孝经。
王僧儒:孝经虽始教，何但习于初。欲得如儿愿，常常诵此书。
江泌:菜心且不食，亲念一何深。为尔有生意，存吾不忍心。
庾道愍:交州一村里，有妪负薪行。万里庾道愍，心知为所生。
张冲:未尝无果菜，何至取吴中。祭我必土产，遗言敢不共。
顾欢:枕边何所有，一卷仲尼居。无处觅卢扁，应当宝此书。
江淹:卖薪图养母，何许得貂蝉。知在采薪处，庸非吉兆然。
庾黔娄:惊心已云异，尝粪不妨难。庾令何为者，凭君着眼看。
庾域:惜矣戴良诞，贤哉庾域诚。真能感鹤唳，何至学馿鸣。
任昉:晳常嗜羊枣，遥亦重槟榔。参至不忍食，昉宁能独尝。
陆襄:忧居五十载，陆子最堪悲。恽独非人子，而云有既时。
褚翔:谨毋昧方寸，是处有神明。夜半为亲祷，空中弹指声。
徐孝克:自今所赐馔，特敕许将还。为尔心饷母，君前无所餐。
阮孝绪:觅参不可得，忽感鹿前行。行到鹿灭处，元来此地生。
袁君正:家人劝我睡，共说不眠难。官既未得差，眠时自不安。
皇侃:儒释本同途，遗经非尔殊。未应普门品，胜似仲尼居。
吉翂:父身如可代，子死乃其情。尹待我何薄，而将此买名。
吴明彻:苗枯亲未葬，号泣日于田。谁谓竟不雨，而能独有年。
徐份:父疾亦云笃，如何豁尔平。孝经惟泣诵，昼夜不停声。
雷绍:行莫大于孝，其如违养何。只消一句子，安用读书多。
杨愔:渭阳曾读未，对酒偶言诗。舅作如此语，儿那能不悲。
赵琰:礼称亲未葬，丧服不除焉。食麦断盐味，悲哉四十年。
寇祖训:必如寇祖训，始不死其亲。孟德空遗令，丕乎真罪人。
王崇:风雹忽止处，禾麦独依然。料得天公意，知为孝子田。
房景伯:亲见房太守，殷勤奉旨甘。那能不心愧，岂止是颜惭。
元子华:未必食有毒，人言疑似间。不辞噉母吐，图得母心宽。
刘献之:百行孝为首，诸人傥未知。下帷空自苦，蹑屩竟何裨。
崔道固:是谁迫我母，持炙致诸宾。惊起自接取，云宾此老亲。
于仲文:读书无见处，与不读书同。勿谓儿年小，能知孝与忠。
李贤:谁知学进处，不在好为师。好把铭心底，分明说与伊。
李崇:侯封何尔泣，儿幼乃无勋。恐莫终亲养，应将报主恩。
李士谦:杀生非孝也，人未必云然。绝口杀害语，君看自小年。
文中子:先人旧所理，汾曲有田庐。何意求闻达，弹琴自著书。
房玄龄:人皆因禄富，我独以官贫。佩父清白训，为唐第一人。
陈叔达:蒲萄归遗母，所嗜固应思。卿乃有母遗，谁知此语悲。
韦陆:不惜以身谏，惟愁失母慈。景融常自楚，嗣立每求笞。
狄仁杰:狄请使绝域，柳甘易播州。为怜刘母在，深恐郑亲忧。
崔元暐:若为从官好，不异在家贫。忍以恶消息，而令戚我亲。
李迥秀:生我者为母，无缘贵贱分。不思骂婢语，何可使亲闻。
韦虚心:父居郎省日，莳柳向庭中。对柳如对父，那能不敛容。
欧阳通:夜直藉藁寝，入朝徒跣行。虽知迫明诏，可惜欠陈情。
刘袆之:卿家着忠孝，朕子頼师模。蓬在麻中直，多应不待扶。
韦景骏:长抱罔极痛，嗟余少不天。汝今幸有母，不省汝胡然。
张九龄:连理庭中木，丛生坐侧芝。未尝闻孝感，一一有兹奇。
颜真卿:祇是见忠节，何曾省孝诚。唐宗休叹息，犹未识真卿。
韩思复:向来曹孟德，曾拟表征西。那得忠孝字，金书作墓题。
崔纵:直以母事妾，祇云父所安。可怜遭楚毒，加意更承颜。
崔沔:忆昨升堂拜，何曾有杂宾。事亡忍废礼，不复问疎亲。
李乂:俱以文章显，无惭孝谨称。弟兄同一集，华萼着嘉名。
裴子余:直以孝为谥，真无愧此心。可怜张说叹，知得子余深。
李勉:不诛人厌己，而恕子祈亲。贤矣李观察，今无复此人。
阳城:学者学为孝，诸生久讲明。谒归二十辈，毋乃为阳城。
段秀实:意其失兵久，怏怏必吾从。夺笏直前击，那知是孝童。
李晟:个是一孤儿，曾闻事母时。身能几许大，却佩国安危。
元德秀:进士能毋举，偏亲可忍离。紫芝亦良苦，负母入京师。
穆宁:傥非亲所乐，至枉道而行。虽以三牲养，难辞不孝名。
侯程:三年天下共，胡尔独终身。无处着深痛，何心求过人。
李唐:我念卿毋怪，难拚膝上儿。好将南内意，说与肃宗知。
韩滉:谨勿第门坏，那容堂庑增。父犹足乎此，我顾莫之承。
贾直言:几曾闻饮鸩，有不陨其身。那得独全活，天应知代亲。
李景让:既尔家能孝，还于国尽忠。谁宜举斯爵，知是莫如公。
韩愈:未有子之孝，而公不用情。大书甄济传，更作董生行。
柳宗元:乃翁定奇士，先友尽斯人。福畤智已故，仪曹意转新。
甄逢:史书良为稹，褒诏却因袁。足使济不朽，何堪逢自言。
董召南:躬稼复樵渔，养亲还读书。不闻官赐帛，惟见吏催租。
李兴:刲股如为孝，还应载圣经。莫明柳子意，因甚取残形。
何蕃:五载莫归省，双亲孰问安。固云亲有命，不谓我何颜。
郑潜曜:愿以身代母，书焚上彻天。若非神许我，未必字依然。
裴敬彝:亲命悬医手，敢将亲命轻。为舆不辞往，重母故身迎。
张志宽:何忽省母病，每因身疾知。可怜张里正，尚得令君疑。
赵隠:至今说花县，当日奉潘舆。未必若赵母，回班候起居。
路隋:儿貌酷类父，母知儿不知。可堪引镜照，正复益儿悲。
李讷:先人敝庐在，触目百悲辛。忍作优笑地，图娱权贵人。
许孝谨:既不忍饮乳，还能知奉亲。何曾自人教，端是出天真。
柳玭:名父难为子，纤瑕即辱身。直须留面目，他日见先人。
韦温:常恐愧屋漏，追怀在室诗。可怜忍死诵，不负乃今知。
林攒:七闽独莆郡，双阙鬰相望。岂识林孝子，曾来尉福唐。
释迦:入般涅盘际，拳拳报母知。从棺更涌出，为母说分离。
老子:子之于父母，毋以有其身。老子玄虚祖，谆谆此语人。
孝悌王:七星明历历，万古仰煌煌。谁识斗宫内，中居孝悌王。
目连会:能将身入地，拔取母生天。岁岁盂兰会，今犹说目连。
许真君:乡以孝廉举，仙为孝道宗。谓予言不信，君请问兰公。
吴真君:何事不驱蚊，癯然床下身。伤肤非所惧，所惧去伤亲。
六祖:新州在何处，有个养亲人。一旦成佛去，那知昔卖薪。
睦州:舍俗还将母，禅关晦迹深。共呼担板汉，谁识织蒲心。
苏仙公:世传苏氏子，白日去登仙。念母留空柜，敲时即得钱。
寒山子:锅里爷娘语，寒山太猛生。不妨时着眼，直是得人惊。
辟司徒妻:君父今安在，谆谆免矣乎。可怜齐女子，不问辟司徒。
雍姬:可怜姬告母，父孰与夫亲。能置此一问，未为愚妇人。
卫女:归宁不可得，何以写吾忧。不似肥泉水，悠悠淇上流。
北宫女:妾身期不嫁，至老养双亲。何意赵威后，殷勤问使人。
秋胡子妻:妾面羞君面，君心异妾心。那能不念母，却遗别人金。
赵津吏女:傥得代父死，诚非爱妾身。不图君聘妾，向道有严亲。
如姬:底事能令妾，为君死不辞。不思君遣客，报妾父雠时。
缇萦:仁矣文皇诏，悲哉少女书。至今民受赐，非但活淳于。
陈孝妇:妾昔与夫别，夫曾共妾言。忍能幸夫死，不复顾姑存。
东海孝妇:如何杀一妇，能致旱三年。妇孝无知者，知之惟老天。
曹娥:上虞一巫女，名乃至今垂。端的由纯孝，非专在好辞。
梁夫人嬺:能返母万里，还荣父九原。可怜帝有母，亦自待人言。
孔融女:不忧身即死，惟恐死无知。傥得从父母，宁非我所期。
宣文君:难把父书读，祇因手泽存。遗言汝可受，忍使世无闻。
宛陵女子:异哉一女子，独抱母啼号。非但脱虎口，还能落兽毛。
卢元礼妻:贞孝谥已美，何堪复女宗。一朝下明诏，千载被流风。
木兰:谨勿悲生女，均之有至情。萦能赎父罪，兰亦替爷征。
郑义宗妻:抵死侍姑侧，宁知有妾身。若怀白刃顾，尚得谓之人。
李孝女:奔丧脱贼手，庐墓至终身。此大丈夫事，谁云一妇人。
唐氏妇:姑今病且死，颇愧妇恩深。但愿妇有子，皆如妇用心。
东夷大连少连:大连少连者，夫子笔之书。谁谓东夷子，而于丧善居。
若鞮单于:汉语杂胡语，堪嗤莽太愚。安知若鞮字，已是孝单于。
休屠王子金日磾:牧马一胡儿，如何却受遗。多因汉宫里，泣拜画阏氏。
西羌东吾:循循祇自守，何独此羌然。直以父在汉，忍将身犯边。
号吾:如何降塞下，不复恋羌中。既是能将母，还应知向风。
百济王扶余义慈:夷方虽尔异，天性本然同。自昔闻曾子，如今在海东。
扶桑国:不食至七日，能将礼自居。既然严像设，亦复奠朝晡。
吐谷浑叶延:父雠已屠脍，射草复何为。岂不念无益，其如罔极悲。
回纥:瞥尔惊吾父，同然拜令公。遥知恩义重，恰似与真同。
沙陀阿跌光进:三年不归寝，至性切于亲。不信沙陀种，还生如此人。
乌:灵乌噪何许，反哺向中林。人可不如鸟，而无忧母心。
鹤:好是鹤鸣阴，居然子和声。休云气所感，自是物之情。
燕雀:共母一屋下，宁知屋欲然。不须讥寡智，相哺政堪怜。
虎狼:虎狼不仁也，何乃谓之仁。仁之于父子，父子亦相亲。
猿:不忍身逃箭，知为母塞疮。人心有如此，兽面本何常。
犬:食肉隠两颊，饲母向颓垣。终感主养母，能将死报恩。
羊羔:已分机上肉，谁藏腹下刀。安知羊不死，乃复自羊羔。
豺獭:曾闻豺祭兽，还见獭陈鱼。人苟不知祭，能如豺獭乎。
蛇:似有人传讣，来从榛莽中。叩头至流血，垂泣有哀容。
青蚨:子母不相离，何心办捣蚨。忍能利铜臭，不枉唤钱愚。
偈颂四十一首  其三:释迦不出世，四十九年说。祖师不西来，少林有妙诀。
偈颂四十一首  其一三:我有一句子，不封亦不树。不在舌头边，亦非思忆处。
偈颂四十一首  其一五:直下犹难会，寻言转更赊。若言佛与祖，特地隔天涯。
偈颂四十一首  其三四:吾本来兹土，传法救迷情。一花开五叶，结果自然成。
偈颂四十一首  其三五:人从天台来，却得西川信。报道万年松，生在石桥顶。
偈颂二十一首  其二:有处不是有，无处不是无。有无不到处，馨香满道涂。
偈颂二十一首  其三:出水未出水，心疑生暗鬼。巩县造茶瓶，一只三个嘴。
偈颂二十一首  其一七:有处不是有，无处不是无。有无不到处，馨香满道途。
鱼妇观音赞:提起活鱍鱍，马郎亦被惑。度生虽愿重，那知成败缺。
灵照女赞:拈将破笊篱，风前卖与谁。搀行夺市处，非独老爷知。
正传寺住持安东岩请赞:生缘于西蜀，非独游日本。十方国土中，当头俱坐断。
开窗:草色侵书绿，依山多得阴。月高猿挂树，惊起夜栖禽。
讽州守:未到桃源来，长忆出家景。及到桃源了，还是鉴中影。
题宝山寺二首  其一:寓此曾三夏，重来隔五年。溪山亦良是，怀想转凄然。
题宝山寺二首  其二:去腊应差暖，今春定有寒。涧梅花半树，侵晓又凋残。
宿友人白云庵三首  其一:不到岁时久，重来人事疎。扫云僧亦去，谁伴主翁居。
宿友人白云庵三首  其二:万籁夜俱寂，蒲团清可禅。林疎窗过月，岩远竹通泉。
宿友人白云庵三首  其三:城里秋犹热，山中寒已浓。紫檀时小炷，危坐听晨钟。
寄赵仲白先辈:章台杜牧之，长安孟东野。忆君飞笔时，何处木兰下。
闻张山翁入黄鹄山:采薇黄鹄岭，投迹去无踪。我亦从今逝，浮云四百峰。
夏夜:青灯人语寂，池塘响蛙蛤。孤坐如老禅，门开风自阖。
冰壶:一泓虽浅清，长时自甘冷。可怜病渴人，临深垂短绠。
桃源:商山四老人，避世还出世。桃源独终隠，坐看日月逝。
五峰岩:山中亦何有，烟云扶层梯。迭石抚空罅，洞水涵清漪。
偈颂七十六首  其一:佛语心为宗，无门为法门。个里全身入，别是一乾坤。
偈颂七十六首  其四:法法不隠藏，今古露堂堂。更进这一步，明明为举扬。
偈颂七十六首  其六:圣因古兰若，湖边绝潇洒。知他几百年，已属斯人也。
偈颂七十六首  其八:结夏又十日，个事作么生。无风荷叶动，决定有鱼行。
偈颂七十六首  其九:日日是好日，时时是好时。只为分明极，翻令所得迟。
偈颂七十六首  其一二:此世不移动，彼世不改变。惟一坚密身，一切尘中现。
偈颂七十六首  其一三:今朝十月一，开炉是此日。赵州宾主话，圣因为拈出。
偈颂七十六首  其一四:去去实不去，来来实不来。去来如梦幻，虚空绝点埃。
偈颂七十六首  其一六:本无迷悟人，只要今日了。了了了了了，面南看北斗。
偈颂七十六首  其一七:我有一转语，历劫常如此。迥绝无人处，聚头相共举。
偈颂七十六首  其一九:满眼觑不见，满耳听不闻。空劫已前事，分明举似君。
偈颂七十六首  其二○:十方诸国土，无剎不现身。举头天外看，谁是个中人。
偈颂七十六首  其二二:解语非干舌，能言不是声。剎剎尘尘尔，何处着浑身。
偈颂七十六首  其二八:此众无枝叶，唯有诸贞实。我法妙难思，五千人退席。
偈颂七十六首  其三○:一二三四五，五四三二一。无量妙义门，皆从此经出。
偈颂七十六首  其三一:赵州无佛性，丰干太饶舌。南泉一枝草，云门干屎橛。
偈颂七十六首  其三二:光阴何太疾，如白驹过隙。惟有衲僧家，日日是好日。
偈颂七十六首  其三四:弥勒真弥勒，分身千百亿。时时示时人，时人俱不识。
偈颂七十六首  其四二:开池不待月，池成月自来。寒山逢拾得，拊掌笑咍咍。
偈颂七十六首  其四四:熏风自南来，殿阁生微凉。要知端的意，拄杖为敷扬。
偈颂七十六首  其五六:万里无寸草，衲僧何处讨。蘸雪吃冬瓜，谁知滋味好。
偈颂七十六首  其六○:碍处非墙壁，通处没虚空。双关俱透彻，别是一家风。
偈颂七十六首  其六一:葛公住此山，此山湛如蓝。只今何处去，犹自口喃喃。
偈颂七十六首  其六七:一九与二九，相逢不出手。因甚不出手，免见扬家丑。
偈颂七十六首  其七三:今朝四月一，结夏又在即。若是到家人，日日是好日。
颂古十七首  其三:以此为津梁，赤体露堂堂。风光都买尽，当处是家乡。
颂古十七首  其八:赵州唤作火，全身入荒草。我今不是渠，渠今正是我。
颂古十七首  其一二:腊月火烧山，毫发不相瞒。佛手遮不得，人心似等闲。
百丈和尚赞:独坐大雄峰，宗通说亦通。咄者老漆桶，不落有无中。
黄檗和尚赞:一棒一条痕，一掴一掌血。杀人能活人，不传之妙诀。
上伯井亭:曹源一滴水，散作人间瑞。茫茫宇宙中，几个知惭愧。
颂古三十三首  其七:用处天然别，更不落思惟。山河并大地，全露法王机。
颂古三十三首  其九:自从胡乱后，更不少盐醤。开口便见胆，岂在语言上。
颂古三十三首  其一八:真佛屋里坐，开口成话堕。幸自可怜生，教我说甚么。
颂古三十三首  其二七:日里看山好，好在什么处。要见老云门，不落第二句。
颂古三十三首  其二八:一字入公门，九牛拔不出。咄这野狐精，鼻孔都打失。
颂古三十三首  其三○:来说是非者，便是是非人。诚哉是言也，弄物不知名。
渔村落照:落日千山赤，平林一带青。翁方卖鱼去，孤檝自横汀。
以坡公君如大江日千里我如此水千山底为韵作小诗十四首重送在伯盖深有感于斯句云  其一:落此鼪鼯野，宜从麋鹿群。何知交友内，而乃得夫君。
以坡公君如大江日千里我如此水千山底为韵作小诗十四首重送在伯盖深有感于斯句云  其二:何氏之从学，源流远有余。穷经类元凯，能赋似相如。
以坡公君如大江日千里我如此水千山底为韵作小诗十四首重送在伯盖深有感于斯句云  其三:楩柟霜雪余，用之可以大。蓬蒿束縳之，世亦安取代。
以坡公君如大江日千里我如此水千山底为韵作小诗十四首重送在伯盖深有感于斯句云  其四:楚国千年薮，岷山万里江。胡为入吟笔，政以落蓬窗。
以坡公君如大江日千里我如此水千山底为韵作小诗十四首重送在伯盖深有感于斯句云  其五:游从二年中，离阔三百日。政自迹如疏，不妨心故密。
以坡公君如大江日千里我如此水千山底为韵作小诗十四首重送在伯盖深有感于斯句云  其六:今日东阳郡，城南尺五天。胡为五溪行，道里踰几千。
以坡公君如大江日千里我如此水千山底为韵作小诗十四首重送在伯盖深有感于斯句云  其七:重湖岳阳楼，五柳渊明里。定复有佳人，与之同徙倚。
以坡公君如大江日千里我如此水千山底为韵作小诗十四首重送在伯盖深有感于斯句云  其八:生儿思称家，人孰不欲可。门户冷如冰，其尤莫如我。
以坡公君如大江日千里我如此水千山底为韵作小诗十四首重送在伯盖深有感于斯句云  其九:曾闻一夕语，可胜十年书。同舟数月程，其得当何如。
以坡公君如大江日千里我如此水千山底为韵作小诗十四首重送在伯盖深有感于斯句云  其一○:明经取青紫，此谚亦已鄙。至哉师初录，弃彼尝在此。
以坡公君如大江日千里我如此水千山底为韵作小诗十四首重送在伯盖深有感于斯句云  其一一:频登采芹亭，所乐非山水。君今去我东，愁绝重来倚。
以坡公君如大江日千里我如此水千山底为韵作小诗十四首重送在伯盖深有感于斯句云  其一二:闻君射策日，落笔字数千。行看玉堂试，阔步踵英躔。
以坡公君如大江日千里我如此水千山底为韵作小诗十四首重送在伯盖深有感于斯句云  其一三:君行过吾里，舣舟并南山。王郎两徐子，非必素往还。
以坡公君如大江日千里我如此水千山底为韵作小诗十四首重送在伯盖深有感于斯句云  其一四:崎岖千万山，踏破青鞋底。何似引章泉，同耕老兄弟。
题钓雪图  其一:空蒙天外林，璀璨岸头石。何许放舟回，寂然方自得。
题钓雪图  其二:沙鸥故飞飞，湖雁更历历。顾我亦忘机，相看同一适。
题钓雪图  其三:画师端为谁，钓者亦安在。我不识若人，相望大千内。
题钓雪图  其四:曾恨固无遗，谢兴亦不浅。人言介庵介，我谓远斋远。
新寒:寒力欺谁得，知侬典却衣。暮禽差慰眼，不作一行归。
和周仲容春日二绝句  其一:春半花全退，诗人尚道迟。惟应读书苦，声调作吾伊。
和周仲容春日二绝句  其二:端忧更贫病，不分又花时。只说春何好，犹堪入小诗。
题文发叔所藏潘子真水墨江湖八境小轴 洞庭波涨:湖水吞天去，湖风送浪还。银山何处是，青底是君山。
题文发叔所藏潘子真水墨江湖八境小轴 武昌春色:花外庾楼月，鶑边吴宫柳。我欲问废兴，春风独无口。
题文发叔所藏潘子真水墨江湖八境小轴 庐山霁色:彭泽收积雨，庐山放嫩晴。多情是瀑布，只作雨中声。
题文发叔所藏潘子真水墨江湖八境小轴 海门残照:万里长江白，半规斜日黄。焦山浑欲到，宛在水中央。
题文发叔所藏潘子真水墨江湖八境小轴 太湖秋晚:水气清空外，人家秋色中。细看千万落，户户水精宫。
题文发叔所藏潘子真水墨江湖八境小轴 浙江观潮:海涌银为郭，江横玉系腰。吴侬只言黠，到老也看潮。
题文发叔所藏潘子真水墨江湖八境小轴 西湖夏日:四月曾湖上，荷钱劣可穿。归来开短纸，十里已红莲。
题文发叔所藏潘子真水墨江湖八境小轴 灵隠冷泉:小潘诗家子，解作无声诗。八境俱妙绝，冷泉天下奇。
春日六绝句  其一:远目随天去，斜阳着树明。犬知何处吠，人在半山行。
春日六绝句  其二:春醉非关酒，郊行不问涂。青天何处了，白鸟入空无。
春日六绝句  其三:雾气因山见，波痕到岸消。诗人元自懒，物色故相撩。
春日六绝句  其四:江水夜韶乐，海棠春贵妃。殷勤向春道，莫遣一花飞。
春日六绝句  其五:日落碧簪外，人行红雨中。幽人诗酒里，又是一春风。
春日六绝句  其六:春色有情意，桃花生暮寒。只应催客子，不遣立江干。
题陈叔虎绣梅花扇:指下生寒影，针端即化工。冰痕将雪点，不受烛光融。
题刘景明百牛图扇面:吉语闻田父，新年胜故年。借侬百觳觫，雨里破荒田。
题刘景明百马图扇面:雾鬣如无笔，霜蹄不带埃。直言明眼着，若个是龙媒。
七月十四日雨后毗陵郡圃荷桥上纳凉:荷叶迎风听，荷花过雨看。移床桥上坐，堕我镜中寒。
梅花:花早春何力，香寒晓尽吹。月摇横水影，雪带入瓶枝。
梅残:雪已都消去，梅能小住无。雀争飞落片，蜂猎未蔫须。
寒夜不寐:雪入迎春鬓，茶醒学古胸。梦回霜满屋，吟到月斜钟。
二月十四日梅花二首  其一:雨打知无那，春暄绝不禁。小风千点雪，落日一须金。
二月十四日梅花二首  其二:树劲春犹瘦，花寒暮更明。平生岂无句，此外不须清。
水仙花四首  其三:韵绝香仍绝，花清月未清。天仙不行地，且借水为名。
水仙花四首  其四:开处谁为伴，萧然不可亲。雪宫孤弄影，水殿四无人。
荷桥暮坐三首  其三:水到荷花蔕，风生菰叶梢。鸥鳬晚声散，天水夕光交。
暮坐中庭:蚊子因凉减，蝉声入暮多。有愁无处着，不饮欲如何。
晓登水亭:露气仍荷气，秋风更晓风。身兼水亭子，双堕玉壶中。
荷桥:桥压荷梢过，花围桥外饶。荆溪无胜处，胜处是荷桥。
小集食藕极嫩:比雪犹松在，无丝可得飘。轻拈愁欲碎，未嚼已先销。
和丁端叔菊花:忽忽还重九，匆匆又岁华。不妨将白发，剩与插黄花。
水纹二首  其一:池面尖风起，烟痕一拂微。无形还有影，掠水去如飞。
水纹二首  其二:初作眉头皱，还成簟面斑。小风来不住，织遍一池间。
霜晓:霜重晓未觉，日高融始寒。空墙半根湿，落叶片声干。
蜡烛:未夜身先卧，不春花已开。泣残双泪雨，愁得寸心灰。
小立浄远亭:清景无终极，频来未属厌。远山秋后出，茅屋近来添。
晚眺:晚暖好登临，吾衰也不禁。雪残千嶂玉，日落万梢金。
烛下梅花二首  其一:烛下一枝梅，欲开犹未开。浑如玉冠子，戴月上琼台。
烛下梅花二首  其二:窗外雪犹冻，瓶中梅不开。烛花将暖气，催得早春回。
咏酥:似腻还成爽，纔凝又欲飘。玉来盘底碎，雪到口边销。
夜观庭中梅花:雾质云为屋，琼肤玉作裳。花明不是月，夜静偶闻香。
端午帖子词皇帝合  其一:圣德临尊极，民心戴至仁。喜逢重午节，共祝万年春。
端午帖子词皇帝合  其二:雨旸皆应节，和气满平畴。欲识天颜喜，农家麦有秋。
端午帖子词皇帝合  其三:永日虽祥鬰，风生殿阁凉。圣心非独乐，均施徧多方。
太上皇帝合端午帖子词  其一:道大光今古，功成付圣明。超然羣物表，但见四时行。
太上皇帝合端午帖子词  其二:漏转铜壶永，风来玉殿清。天申佳节近，比屋尽欢声。
太上皇帝合端午帖子词  其三:外物虽无累，诚心每在民。熏风能解愠，亦足助尧仁。
太上皇帝合端午帖子词  其七:火德方居夏，端符帝运亨。化工初不宰，继照付重明。
太上皇帝合端午帖子词  其八:和乐天申节，雍容物外身。羣生蒙长养，谁复识尧仁。
太上皇帝合端午帖子词  其九:水殿风来细，槐庭日度迟。圣心无外累，动息自随时。
太上皇后合端午帖子词  其一:周室兴王业，尧图授圣人。谁知皆内助，功德古无伦。
太上皇后合端午帖子词  其二:仁心均动植，风化正邦家。福庆方骈集，灵符尚辟邪。
太上皇后合端午帖子词  其三:心境俱清浄，能令五月凉。芬香随处有，不待沐兰汤。
太上皇后合端午帖子词  其七:中兴虽帝业，内治本阴功。天下供荣养，方知福报崇。
太上皇后合端午帖子词  其八:乾坤皆数五，日月正符同。但仰重离照，难名厚载功。
太上皇后合端午帖子词  其九:宝殿名康寿，皇心在祝延。愿从重五日，更阅万千年。
白雄鸡:铁爪玉龙鳞，红冠不染尘。五更纔报晓，惊动世间人。
壬辰立春:春雪正纷纷，荒山昼掩门。羡君筋力健，策杖过前村。
偈颂六十五首  其三:有物先天地，无形本寂寥。能为万象主，不逐四时凋。
偈颂六十五首  其八:云开千嶂出，木落一枝分。相见又无事，不来还忆君。
偈颂六十五首  其二三:因我得礼你，穷源亲到底。礼拜了烧香，自倒还自起。
偈颂六十五首  其二四:诸佛不说说，祖师不闻闻。留下一转语，千古镇乾坤。
偈颂六十五首  其二五:今佛放光明，助发实相义。希有诸比丘，是中难比况。
偈颂六十五首  其三四:利剑斩虚空，万象鸣嚗嚗。年年向斯辰，令人倍发恶。
偈颂六十五首  其三五:秋江清浅时，白鹭和烟岛。良哉观世音，全身入荒草。
偈颂六十五首  其四一:佛法无人说，虽慧不能了。去却上头关，面南看北斗。
偈颂六十五首  其四二:心同虚空界，示等虚空法。证得虚空时，无是无非法。
偈颂六十五首  其四四:吞却与吐却，算来无处着。要见滑稽人，便是黄幡绰。
偈颂四首  其一:释迦不说说，迦叶不闻闻。天河风浪静，星斗位区分。
颂古十一首  其一:斫却月中桂，清光转更多。狐狸俱屏迹，狮子奋金毛。
颂古十一首  其二:狗子无佛性，杀人便偿命。楚痛百千般，因邪却打正。
颂古十一首  其八:大海波涛阔，千峰气象雄。古今无间断，南北路头通。
颂古十一首  其一一:屋里贩扬州，水深山更幽。终年无客到，明月自相投。
示智悟道人:智悟悟自心，不在一切处。回首时观瞻，便是佛国土。
颂古六首  其六:有问冬来事，京师出大黄。贪他一粒粟，失却半年粮。
遗直堂六首  其一:蒿莱自舆台，松桂犹伯叔。便合追孔林，无庸号寒木。
遗直堂六首  其二:虬龙舞云端，风雨来海上。尚想堂中人，诗成一回向。
遗直堂六首  其三:苦心有深思，劲质无软语。贤科废因公，此事亘千古。
遗直堂六首  其四:种木已如此，高贤有余思。頼公酷似舅，其谁羡牢之。
遗直堂六首  其五:郑虔骨已朽，孔父天不遗。他年从事贤，手板空倒持。
遗直堂六首  其六:栋梁乃不取，得地且深植。妖娆紫薇花，岁晚犹伴直。
夜宿斜溪闻杜鹃:解缆山衔日，移舟雨暗溪。无情子规鸟，梦断隔林啼。
送庞佑甫五首  其一:燕鸿望南飞，春至还北去。托食波浪中，潇湘几回渡。
送庞佑甫五首  其二:游子思故乡，天涯两相逢。时平甘恤纬，定交各涂穷。
送庞佑甫五首  其三:濯濯机中丝，粲粲锦绣段。自非同心人，千金孰肯换。
送庞佑甫五首  其四:江湖多青山，舟楫长往还。山色难送客，不如住山间。
送庞佑甫五首  其五:中宵棹讴发，菰蒲翳明月。月黑君忽行，恐堕蛟龙窟。
句:况此憔悴州，居人仰煮卤。煮卤数十年，余者皆贫寠。
偈颂十首  其二:五祖个老翁，从来多指注。不是不知归，忘却来时路。
偈颂十首  其七:岂弟张夫子，遗我径寸璧。中有数个字，字字无人识。
颂古二首  其一:塞北平沙阔，黄河衮底流。征帆纔及岸，蛮狄一时收。
颂古:平地摝鱼虾，辽天射飞鹗。跛脚老云门，千错与万错。
偈三首  其一:机前一句子，用处不留情。如撞幢子弩，箭箭中红心。
偈三首  其三:玉露垂青草，金风动白苹。一声寒雁叫，唤起未惶人。
自赞:月色照幽谷，泉声落断崖。水光山色里，一块烂枯柴。
偈颂七首  其四:生是死之生，死是生之死。两路坦然平，无彼亦无此。
偈颂七首  其七:十方同聚会，个个学无为。此是选佛场，心空及第归。
偈二首  其一:大机贵直截，大用贵顿发。纵有啮镞机，一锤须打杀。
喜贺恩减本州岛绢额:山国不栽桑，抱布贸丝藏。恩诏光明烛，寒灯织室光。
梅花:南山如佳人，迥立未可亲。而况得道者，其间梅子真。
和子扬云峯留题:夙有水云趣，倦游尘土间。冲山为谁秀，几案我江山。
赋灯:景景照幽房，荧荧吐焰长。昔年江上女，曾向乞余光。
团扇歌:白露团玉阶，秋风动罗幕。御幸各有宜，非为君恩薄。
嘉游歌:紫殿香风暖，珠帘璧月斜。阁中调宝瑟，门外驻羊车。
胡笳曲二首  其一:江南春草绿，江北未开花。佳人在何处，迁谪寄长沙。
胡笳曲二首  其二:汉使通沙漠，胡人过渭桥。春风吹客恨，千里去迢迢。
夜夜曲:舞衣迭翡翠，海月挂珊瑚。香满流苏幄，相迎问醉无。
绿水曲:春光有余辉，入水可揽结。予亦淡荡人，照影空明灭。
春闺怨:着意绣鸳鸯，双双戏小塘。绣罢无心看，杨花满绣床。
闺怨:头上百宝钗，终身不相失。唯有鸳鸯席，承欢难可毕。
玉阶怨:堂上烬银釭，闺中下罗幕。思君度遥夕，长于金井索。
长信宫中草:长信宫中草，年来特地长。无人同步辇，门外度斜阳。
自君之出矣二首  其一:自君之出矣，龙香消宝衣。思君共明月，千里奉光辉。
自君之出矣二首  其二:自君之出矣，妆台生网丝。思君拂团扇，相与共提携。
王孙游二首  其一:红芳开绣户，碧草衬斜阳。楼上频回首，思君道路长。
王孙游二首  其二:夭桃与芳草，艳色明朝阳。思君念华旦，贱妾惜容光。
天上月:皎皎天上月，随人如有情。何当背银烛，弃我如绝缨。
估客乐:朝饮文君酒，莫宿邯郸妓。近得浮梁书，春前办行计。
班婕妤:宠移非为妬，花落不因风。来往长门月，羞将团扇同。
题友人书后:客子得秋凉，壮怀亦增慨。永念故人远，三湘渺沧海。
次韵程机宜感怀  其一:几见秋风来，坐念岁月改。宫蕉泣白雨，孤愁越青海。
次韵程机宜感怀  其二:十年戈甲际，四海烟尘中。惨惨鼓角晚，萋萋禾黍风。
次韵程机宜感怀  其三:至交类萍梗，离合宁前知。相思梅花发，岂待中郎吹。
次韵程机宜感怀  其四:老骥千里志，元龙百尺楼。想同湖海心，逸气横清秋。
次韵程机宜感怀  其五:阿俊平生友，忘言金石志。永怀菡蓞晚，应想峨嵋翠。
次韵程机宜感怀  其六:北塞草色黄，吹作边风驶。惟公发踪谋，莫并横经士。
次韵程机宜感怀  其七:浩荡气明絜，慷慨念废兴。何能一念息，空令众愁增。
次韵程机宜感怀  其八:敌疆未寻盟，天王日尝胆。边声入河岳，孤臣增百感。
松窗用杜句为韵和以棋酒为意十首  其一:相君有妙趣，一切不容且。纹楸谁与谈，惟彼上人者。
松窗用杜句为韵和以棋酒为意十首  其二:燕坐靡天游，何必求云将。泠然契至道，廐有真乘黄。
松窗用杜句为韵和以棋酒为意十首  其三:游戏三昧手，绝代无对棋。胜负俱可喜，是中聊作痴。
松窗用杜句为韵和以棋酒为意十首  其四:帘旌风不摇，博山云自度。主人下东山，月色转归路。
松窗用杜句为韵和以棋酒为意十首  其五:小小试部勒，诚可销长日。汀沙点鸦鹭，局带山云湿。
松窗用杜句为韵和以棋酒为意十首  其六:相君有妙理，芳醪正所应。红妆艳绮席，翠幕张华灯。
松窗用杜句为韵和以棋酒为意十首  其七:公富天人学，已收廊庙用。宿有云水债，聊寄泉石供。
松窗用杜句为韵和以棋酒为意十首  其八:捣香复筛辣，兵厨泻芳酒。天宇澄清澜，山中寄声否。
松窗用杜句为韵和以棋酒为意十首  其九:红尘旧老我，青秧新插为。宁幸田畯喜，何能属车鸱。
松窗用杜句为韵和以棋酒为意十首  其一○:诵公十妙语，便觉舒华年。意与境俱会，超凌心欲仙。
班婕妤题扇图:时情任销歇，闺思转殷懃。也胜山阴媪，挥毫托右军。
夜坐:竹云乱相逐，明月羞如女。青山锁幽人，饥民卧茅宇。
有感:益州桑柘雨，莘野稻粱秋。功业髯秋兔，行藏汗万牛。
高宗帖:寝苫枕干子，有暇绾秋蛇。仁人不忍见，俗子持相夸。
姚国秀十咏 东塾:濂溪义安取，新郑与新丰。所以东塾子，拳拳东塾翁。
姚国秀十咏 溪庄:畴昔何来此，青山与白鸥。絮飞春不去，潮返月频留。
姚国秀十咏 玉女峰:道心苦难足，造物冷看人。铁汉未成就，遗渠妍笑颦。
姚国秀十咏 勒马山:六合横驰骛，道人门不开。回头顾明命，鞭辟入身来。
姚国秀十咏 圆山:道人见此山，指作太极图。中宵挂明月，请看头上无。
姚国秀十咏 信芳亭:德馨何酷烈，同心皆与知。灵根在何许，暗室毋自欺。
姚国秀十咏 小山:平生一丘愿，不忘岳连姿。若求静寿意，一篑有余师。
姚国秀十咏 竹坞:竹静尘不染，坞深人不到。欲海不可航，聊须从吾好。
姚国秀十咏 菱塘:廉隅集谣咏，举世尚和光。平生憎老子，蓄雨肥菱塘。
姚国秀十咏 梅窗:年年佩温故，先入一枝来。岁寒吾与女，欲别重徘徊。
次韵唐诵植椶榈三绝句  其一:亭亭员干直，翦翦翠轮齐。叶散夜叉様，恶名谁品题。
次韵唐诵植椶榈三绝句  其二:荣悴逐时序，纷纷红翠多。谁同岁寒操，旁有羽林戈。
次韵唐诵植椶榈三绝句  其三:种兰不当户，李以苦见容。珍重主人意，东亭非要冲。
次长守长历两孙自汶寄读诗韵  其一:阿守似其父，丰姿仍秀疏。别翁犹数月，书驿且渠渠。
次长守长历两孙自汶寄读诗韵  其二:历也驹千里，新诗慰远思。霜秋鱼酒美，来趁寿觞时。
句  其一:杳杳三韩国，煌煌二使星。海神无横暴，天子有威灵。
句  其五:方雄望三楚，形势拱中原。阔占潇洒腹，高摩翼轸门。
和鲍娘题兑溪驿:尽日行荒径，全家出瘴岚。鲍娘诗句好，今夜宿江南。
游狼山:一线横大江，千螺簇层峦。空外飞鸟没，烟中片帆还。
泊武昌:圆坛展祀日，樊山开宴时。钓台高嶪嵲，离殿鬰参差。
爱山堂  其一:我爱通羊好，民居山作城。眼前无俗事，枕畔有滩声。
爱山堂  其二:我爱通羊好，环回云水间。重峦与迭嶂，真是翠屏山。
爱山堂  其三:我爱通羊好，清无半点尘。峭山多洞户，樵牧识仙人。
爱山堂  其四:我爱通羊好，青山便是城。白云深处宿，一椀玉泉声。
爱山堂  其五:我爱通羊好，烟霞冰玉间。不须乘羽驾，飞入翠屏山。
爱山堂  其六:我爱通羊好，山深不染尘。数家原上住，疑是避秦人。
爱山堂  其七:我爱通羊好，楼高入锦城。青山常在眼，涧水不闻声。
爱山堂  其八:我爱通羊好，双泉咫尺间。不须寻谢屐，步入九宫山。
爱山堂  其九:我爱通羊好，宗英迥出尘。文章与政事，今复见何人。
会山:我爱蓬莱编，复此会群仙。仙人笑拍手，索我瑶华篇。
大泉洞:涓涓石含泉，扁舟过其下。大旱日望尔，神功一飞洒。
九峰寺  其二:九子芙蓉畔，传灯彼一时。谁无男女相，试问末山尼。
六和寺金鱼池:全体若金银，深藏如自珍。应知贪饵者，毕竟是凡人。
隐居南庄:耕春烟一垄，钓月水千寻。未荒三径菊，不负此生心。
苍玉洞:苍玉门径阔，白云庭院深。鄞江一丈水，清可照人心。
梅花:昨夜雪初霁，寒梅破蕾新。满头虽白髪，聊插一枝春。
排衙石:怪石如排衙，罗列亭两畔。森森整旌纛，岌岌峨冠弁。
鹿鸣宴:公辅产日南，九龄起韶阳。早知朱泚反，预识胡雏狂。
上高宝严寺:嘉节长岐路，区区梦幻身。何年一举腋，仙去逐敖君。
青草湖:地无一勺水，安得有湖名。世事果如此，风波平地生。
石岩:紫翠望云岚，山前一径杉。冥冥烟雨里，枉道访仙岩。
章山永寿禅寺:老僧七十九，自说少游方。试问章山景，炉添一炷香。
游王官谷:不污唐家乱，萧然表圣居。泉声舆山色，相得共清虚。
句  其二:命也岂终否，时乎不暂留。勉哉藏素业，以待岁之秋。
题兑溪驿:溪驿旧名彡，烟光满翠岚。须知今夜好，宿处是江南。
答问诗十二篇寄呈满子权 耒答镈 其三:我必为人用，不必用于人。若也责不耕，君其问诸田。
答问诗十二篇寄呈满子权 耒问镈:一畦失之荒，尔力亦可耨。天下方漫芜，尔功亦何有。
答问诗十二篇寄呈满子权 斧问耒:大樗吾犹伐，小樗何畏蘖。吾缺犹俟磨，尔折将奈何。
答问诗十二篇寄呈满子权 水车问龙:来何必召云，去何必飞天。我名不为龙，何能雨尔田。
答问诗十二篇寄呈满子权 龙答水车:神龙谢子车，子能未足多。上润虽已然，下竭将奈何。
答问诗十二篇寄呈满子权 水车谢龙:水车谢神龙，下竭固无奈。旱则我为用，尔龙尚何谓。
效退之青青水中蒲  其一:双双水中鳬，足短翼有余。飞髙既能远，行陆安事俱。
效退之青青水中蒲  其二:双双水中鳬，来疾去闲暇。江湖风晚波，泛泛自髙下。
效退之青青水中蒲  其三:双双水中鳬，已往又回顾。弋者窥未知，舟来避还去。
效退之青青水中蒲  其四:双双水中鳬，常在水中居。还有笼中鹜，腾轩仰不如。
效退之青青水中蒲  其五:双双水中鳬，食饱不出水。灵鳯来何时，鸿鹄志万里。
偶成:种花红不实，俗客醉仍喧。拔去树嘉谷，日无人过门。
春怨:扫地待花落，惜花轻着尘。游人空眷恋，踏去却寻春。
偶占:卒卒往来舟，翻翻逐利谋。中流谁自溺，方去不回头。
泰伯庙:古庙鬰崔嵬，朱门傃道开。今人不为让，间或乞灵来。
第二非但曹溪颂:白云藏王凤，红日照无寥。隐隐星攒处，无私镇九霄。
第十七国师塔样颂:古塔涌圣迷，云笼龙凤失。香风半夜沉，实殿无知识。
第十八吸尽西江颂:父母旷来别，得奉当竭力。木人半夜言，莫使外人识。
第八十六国师侍者颂:国师唤侍者，重言不当吃。他耳又不聋，自又无处雪。
补秀老遗:万壑摇苍烟，百滩渡流水。下有跨驴人，萧萧吹醉耳。
偈二首  其一:难藏为香衅，易满坐褊小。开口所有竭，馋奴法当笑。
别本觉老凈悟大师偈:过客小长卢，馨香满道途。我来闻好语，归棹舞新蒲。
次韵当时官长院中三绝句  其一:柳嫩风摧绿，花娇雨妬香。欲凭羲驭缓，莫遣负韶光。
次韵当时官长院中三绝句  其二:檐鹊矜巢噪，桑鸠唤妇鸣。客愁饶饾饤，墙外卖花声。
次韵当时官长院中三绝句  其三:画舸便春涨，骄骢惜障泥。归欤何所惬，烟柳子陵溪。
丙申春贴子八首  其一:北斗寅初建，东郊气乍迎。土牛敦岁事，彩燕动春情。
丙申春贴子八首  其二:箫皷迎春至，烟雰向晓开。棠阴听讼罢，菖叶劝畊来。
丙申春贴子八首  其三:令节年光换，和风春令行。野塘初变柳，幽谷未迁莺。
题耕园铺:下马看诗句，回头见佛桑。可怜空姓字，留与木根长。
题新岭铺:岭高无所见，泉冽不堪尝。独有埋云树，六月行人凉。
题崎滩铺竹:矗矗万琅玕，风枝带露寒。何当傍金阙，天子御楼看。
逆旅憩店茆轩:茅轩有何好，小驻客心寛。始觉安居乐，无如行路难。
偶书:射获原非虎，图看未识龙。古来除梦卜，真得几英雄。
廖常山人惠珠副以诗文戏谢之:至宝人所秘，感君轻暗投。还君祝君富，不是薄隋侯。
赴工部日题信州玉南寺壁和韵:病愤无凭写，翻然试一来。谁知丘壑性，畴昔斗牛回。
别妙湛:云游何所图，只为一大事。事了早归来，和我休歇去。
临终诗:无心曾出岫，倦翮早知还。为报长安使，休寻海上山。
偈八首  其七:正说知见时，知见俱是心。当心即知见，知见即如今。
宁海五咏 崇教寓居:七年溪山北，颇自爱吾庐。人生真寄耳，何必赋归欤。
宁海五咏 对客隐几:客欲谈世事，词锋若戈矛。我已梦为蝶，咄哉为罢休。
宁海五咏 晚晴读书:新晴快老读，斜日在遗编。吾非求甚解，会意即欣然。
宁海五咏 窗下独酌:万事休杯酒，高情谁与论。寄语问安者，谨勿过吾门。
宁海五咏 书斋夜坐:不知月欲落，但觉衣生棱。夜深谁是伴，相对祇孤灯。
题范蠡五湖图  其三:江湖存魏阙，翰墨寓规箴。君看龙眠画，当识鸱夷心。
重庆阃治十咏 华明堂:要识披图际，还同枉驾时。未应成否论，汉德有兴衰。
重庆阃治十咏 尊安堂:尧舜君民学，吾儒共讲磨。一毫如有愧，其若此堂何。
重庆阃治十咏 一廉堂:九重怀井络，一字侈奎章。来者思冰檗，其毋顷刻忘。
重庆阃治十咏 集思堂:先以一诚格，斯能众正招。要来堂下蔑，勿狥帐中超。
重庆阃治十咏 生意堂:硕果食难尽，其机运不停。岷峨几霜雪，依旧草青青。
重庆阃治十咏 龙虎屏:不逐风云去，盍求山泽安。祗怜当笔者，空作画屏看。
重庆阃治十咏 友石:卓尔有所立，俨然即之温。他疑攻玉异，交谊断金存。
重庆阃治十咏 吟啸:坐却并州骑，行思楚泽渔。斯亭着斯客，斯意竟何如。
重庆阃治十咏 横舟:不早浮槎去，焉能罔水行。叩舷谁共语，载不尽高情。
重庆阃治十咏 六角亭:四维风折势，一片雪同规。花竹丛间着，开樽瀹茗宜。
题宜兴庵壁  其一:禅榻一觉睡，冬宵五更长。窗递清风入，枕边松柏香。
题宜兴庵壁  其二:秋尽菊都荒，蜂犹采蜜忙。何如龟缩殻，此际已深藏。
题宜兴庵壁  其三:拂石坐小桥，临流俯清泚。松声与禽声，可以醒吾耳。
自湘赴广道间杂咏 永州晓行:推枕月微明，登车纔五更。啼破千山暝，枝禽三两声。
自湘赴广道间杂咏 李花:昨夜孤村宿，春深人寂寥。庭前一株李，为我缟中宵。
自湘赴广道间杂咏 飞燕:瞥见谁家燕，纔惊社日临。洛花移种否，唤起故园心。
自湘赴广道间杂咏 兰花:行尽离骚国，春深未见兰。容非隠君子，甘老蕨薇间。
自湘赴广道间杂咏 山樊:不见花开处，香浮七里村。试从风外觅，端是有山樊。
自湘赴广道间杂咏 古木:古木列官道，春风老干柯。炎凉知几变，来往阅人多。
自湘赴广道间杂咏 湘竹:纹竹起嫔虞，因怀二女居。君泪夫人泪，思欤抑怨欤。
自湘赴广道间杂咏 蟠松:红紫竞芳丛，中蟠一古松。春风自来去，吹不动苍龙。
自湘赴广道间杂咏 桃李:仙李明炫夜，夭桃艳当春。便将花作主，聘与玉为人。
宣公祠  其二:双湖真泽国，千载相公祠。中有钓鱼者，问之俱不知。
读旧稿蛙吹集一绝:蛙吹儿童事，重开已汗颜。更须留近作，待过十年看。
莲:采花莫掣叶，掣叶伤莲根。食子莫弃心，味苦生意存。
杨梅  其一:红实缀青枝，烂漫照前坞。不及杏繁时，林间有仙虎。
杨梅  其二:止渴还相似，和羹谅亦同。不思五和里，调济荷元功。
春宫:桃李六宫寂，君王在石渠。临鸾悔梳洗，女色不如书。
戒惜字纸:万般诸字文，即与藏经同。安在不浄处，堕作厕中虫。
裂衣书诗寄弟:城池不高深，无财又无兵。惟有死报国，来生作弟兄。
梅境:僊家瑶林天，移来在江国。谁欤境中人，山立而玉色。
桂庄:不求田二顷，只种桂为庄。秋满黄金粟，饱餐风露香。
仁山:山为仁者乐，况复字为仁。坐与兹山对，静中天地春。
题月矶诗藁:古苔矶上立，钓为月明垂。夜半清歌起，无鱼钓得诗。
湖上钓者:荷风湖面晓，垂钓柳阴中。何日能蓑笠，扁舟此兴同。
题雪竹扇:此君腰不折，玉立有余清。晓窗拥鼻吟，听渠落冰声。
王君猷花圃八绝 海棠城:家住山水国，种花以为城。诗将日登陴，围春驱酒兵。
王君猷花圃八绝 薇香洞:密粟出浓紫，幽花间深黄。有谁吟其间，含香一薇郎。
王君猷花圃八绝 若春:静中见万物，各各有春意。收拾入襟怀，阳和散天地。
王君猷花圃八绝 花谷:羣花各娇春，粲若锦绣谷。于焉日逍遥，中有人如玉。
王君猷花圃八绝 橘隠:商山不茹芝，对弈寄此橘。巴人忽招隠，似为子房出。
王君猷花圃八绝 山扉:一径绿阴去，隠隠花竹幽。主人地行仙，终日杖屦游。
王君猷花圃八绝 鉴池:春风鉴池水，长年弄清晖。仙翁晚归来，子孙笑牵衣。
感山十咏 松关:舍舟上招提，遥入松林间。透脱俗尘网，是名第一关。
感山十咏 翠锁:浓绿滴湿衣，烟岚翠交锁。名缰莫能絷，方此不失我。
感山十咏 感山:山以感为名，可见天地情。万籁恬不作，风来自松声。
感山十咏 石桥:石梁平砥似，池水明镜如。晚凉散步稳，凭栏此观鱼。
感山十咏 华严堂:寂寂华严堂，富贵佛境界。何须九九编，吾有艮一卦。
感山十咏 旃檀林:心清闻妙香，宴坐旃檀林。坐香元不断，莫作死灰心。
感山十咏 慈航:佛手撑慈航，尚欲济我人。寄语作舟者，江涛渺无津。
感山十咏 甘露台:有唐太和年，宫中亦甘露。曾不如此台，空山自甘霪。
感山十咏 雪窗:地炉宿松火，纸帐横梅枝。春虫扑蔌蔌，惟有蒲团知。
感山十咏 云卧庵:动静贵一如，妙处非块坐。高人定不死，枕此白云卧。
先贤八咏 三闾纫兰:三闾纫佩秋，志在公子兰。荃不察予衷，江干泪潺湲。
先贤八咏 濂溪爱莲:斯莲君子花，几为佛所污。先生独拈出，万世知向慕。
先贤八咏 靖节采菊:腰不为米折，头独采菊低。晚节名元亮，思与隆中齐。
先贤八咏 和靖探梅:孤山养孤鹤，宜与梅为邻。处士若轻出，梅花应笑人。
先贤八咏 嵇康抚琴:先生人中豪，志不肯司马。一曲广陵散，绝世不可写。
先贤八咏 谢安围碁:安石廊庙姿，岂不娴将略。氐奴惊伟人，良已先得着。
先贤八咏 杜甫吟诗:平生忠义心，一饭不少忘。臣甫宁饿死，愿君尧舜唐。
先贤八咏 李白醉酒:殿前伸脚时，奴视高力士。羣阉旁吐舌，翰林醒不醉。
蒲三首  其一:青青水中蒲，根叶自勾带。今我不如彼，望君万里外。
蒲三首  其二:青青水中蒲，秀色宜三春。常苦秋气早，飘飘悲路人。
蒲三首  其三:青青水中蒲，谁能移之陆。妇人系所徇，憔悴甘独宿。
顺州闻角:北山三千里，归来已近边。如何闻鼓角，晨坐更凄然。
瑞竹:耸节偶相并，雪霜终不迷。应将古人比，孤竹有夷齐。
暮冬寄盐城弟二首  其一:流水应无极，东流向海城。殷勤嘱双鲤，为寄别离情。
暮冬寄盐城弟二首  其二:海上春常早，相思正一涯。北风吹雪尽，遥想折梅花。
东楼:能怀望乡思，慎勿上东楼。海气常常雾，淮声故故愁。
鼎池:丹成鸡犬去，鼎在陵谷迁。惟有千年鹤，时来浴水边。
啸台:高台映水末，极望有层轩。览物惟长啸，逢人未始言。
酒舫:悠悠转小棹，漾漾逐浮萍。载酒和嘉月，投篇吊独醒。
杏源:浅水通渔艇，低花损帽檐。东风日夜起，幽兴此中添。
莲池:东池种莲子，红白间稀疏。夏木阴成后，君看锦不如。
渔台:陈渔何处好，层观倚高城。快意屠门嚼，安知万里鲸。
花屿:孤屿曲池中，芳菲四面同。春愁随雀舫，缭绕未曾穷。
袁真人祠:绛节朝何所，白蜺空此堂。神仙讵学得，客到强焚香。
丹井:清源秪数尺，知是炼丹余。安得栖真子，相邀肘后书。
竹冈:层冈南面起，仰见檀栾姿。诘曲成幽洞，因堪象武夷。
大楸:长楸荫柏堂，小枝犹合抱。得地遂天年，斧斤安敢到。
红玉谁家女四首  其一:红玉谁家女，双曈如水流。映花看汉使，不觉坠搔头。
红玉谁家女四首  其二:红玉谁家女，眀艳夺青春。羞人不得语，含笑却成嚬。
红玉谁家女四首  其三:翠霞金缕衣，独立翳斜晖。无奈春风荡，吹人只欲飞。
红玉谁家女四首  其四:春风能吹衣，不能解人意。使我为朝云，与君从此逝。
清明后鴈:留滞江南久，今来万里归。春风稍和暖，作意入云飞。
忆关中诸弟:好去北归鴈，凭将千里书。潼关何日到，送目故愁予。
立春日宿高阳关以病酒不饮复用前韵:月色初元夜，花香翦彩春。而公高阳客，翻作独醒人。
寄书:区脱逢归驿，作书凭寄声。那知梦识路，先入大梁城。
雨后回文:绿水池光冷，青苔砌色寒。竹深啼鸟乱，庭暗落花残。
芍药:跗蕚晴相照，芳香暖竞飘。波翻蜀地锦，霞萃赤城标。
萱花:种萱不种兰，自谓忧可忘。绿叶何萋萋，春愁更茫茫。
迭韵:图书如蘧庐，吏事累志意。招邀即逍遥，醉寐自弃置。
山行:荒径惑东西，回环极翠微。空持征鸟意，长作准绳飞。
池上:修竹仍封雪，交渠已泮冰。那知四时改，独有醉腾腾。
过分水岭:去去百忧集，回头归路迷。纷然万行泪，自逐水东西。
草虫扇子:洒落烟纨薄，肖翘物象奇。坐愁冰鉴释，深恐夏虫疑。
雄州留寄醉翁:沙漠惟逢雪，燕溪不见春。聊将曾折柳，留待未归人。
马上口占:冰涧纵横水，风松高下声。远游应易老，跋马更凝情。
冬至:寒事欲无几，春归方有期。嘉辰正须醉，爱日为君迟。
南斋病卧:香卷风飘幌，灯昏雨映帘。客愁浑不寐，更觉漏声添。
对月口号:今夜闺中月，应怜破镜辉。南飞乌与鹊，为我报将归。
戏题:薄宦遭百舌，不如归去来。提壶沽美酒，泥滑滑如苔。
戏呈叔恬府辟入幕不谐得宛丘簿:闻道珠履客，今朝黄绶归。定知高士贵，一府莫言非。
东池避暑二首  其一:凉风千个竹，疏雨万枝莲。自是清无寐，非关醉不眠。
东池避暑二首  其二:翠石琅玕色，长杨风雨声。不须醉剧饮，此地有余清。
古北口守岁二首  其一:春渡辽东海，星回幕北天。悠悠乡国别，明日便经年。
古北口守岁二首  其二:山尽寒随尽，春归客亦归。一杯分岁酒，送腊强依依。
诗一首:苍茫六合外，渺莽三皇初。近既未必有，远亦未必无。
诗一首:菩萨号文殊，禅堂名曲讲。语默本同源，名实不相愯。
集曲水台:羽觞泛中流，坐傍修竹里。右军期不来，白鸥自飞起。
立春内中帖子词 皇帝阁 其一:北地凝阴尽，千门淑气新。年年金殿里，宝字贴宜春。
立春内中帖子词 皇帝阁 其二:丽日凝丹阙，光风拂紫闱。欲知春色早，先上赭黄衣。
立春内中帖子词 皇后阁 其一:正道仪中阃，柔风表六宫。一倾春日酒，万寿与君同。
立春内中帖子词 皇后阁 其二:未染仙人杏，偏柔帝女桑。应知蚕事早，不独斗年芳。
立春内中帖子词 温成皇后阁 其一:御柳依然绿，宫苔取次生。黄鹂深处语，不似旧时声。
立春内中帖子词 温成皇后阁 其二:平昔歌声断，凝尘满画梁。昭阳新奏曲，谁得奉君觞。
立春内中帖子词 夫人阁 其一:翠缕争垂柳，红酥旋点花。林中都未有，疑是旧年华。
立春内中帖子词 夫人阁 其二:玉殿闻春到，罗衣照地红。君恩深汉帝，不惜舞东风。
端午内中帖子词 皇帝阁 其一:万里关山静，清阴满塞榆。如何金殿里，犹献辟兵符。
端午内中帖子词 皇帝阁 其二:瑞日浮丹阙，仙云满玉舆。更传长命缕，宝历万年余。
端午内中帖子词 皇帝阁 其三:泰一扶皇运，真人感赤精。更逢端午节，君德万方明。
端午内中帖子词 皇帝阁 其四:御醑璩杯白，仙风羽扇清。灵符不须进，汉垒已销兵。
端午内中帖子词 皇帝阁 其五:万里来珍贡，风澜静四溟。鱼龙惊咒水，神雾忽生庭。
端午内中帖子词 太上皇后阁 其一:两仪坤载厚，四海母仪深。愿上菖花酒，年年圣子心。
端午内中帖子词 太上皇后阁 其二:汉殿炎风少，轻凉已动衣。每来观织室，不许夜停机。
端午内中帖子词 太上皇后阁 其三:仙艾垂门绿，灵丝遶户长。何人握彤筦，金殿纪多祥。
端午内中帖子词 太上皇后阁 其四:有德名终大，无为福自延。更闻天子孝，荐术助长年。
端午内中帖子词 太上皇后阁 其五:宝缕千祥集，灵符百疫犇。天人无限福，未老见曾孙。
端午内中帖子词 太上皇后阁 其六:复道青槐合，琱盘碧李新。百灵扶绣户，不假艾为人。
端午内中帖子词 皇后阁 其一:玉作仙家殿，都无暑气侵。犹裁葵叶扇，常有爱君心。
端午内中帖子词 皇后阁 其二:茧馆桑阴合，新丝已上机。忧勤不知暑，亲织衮龙衣。
端午内中帖子词 皇后阁 其三:金屋风光别，仍逢令节新。争传九子糭，皇祚续千春。
端午内中帖子词 皇后阁 其四:五月炎风炽，忧勤紫掖中。催裁恤刑诏，晓下未央宫。
端午内中帖子词 夫人阁 其一:金缕黄龙扇，兰芽翠釜汤。君王回浴殿，步辇自生香。
端午内中帖子词 夫人阁 其二:绕臂双条达，红纱昼梦惊。连吹紫云曲，不及晚籹成。
端午内中帖子词 夫人阁 其三:绿艾初垂户，青菰已荐觞。人归宫殿午，偏觉昼阴长。
律诗三十韵仅存二韵:山岳遭埋没，乾坤着蔽蒙。已成堆积势，渐费扫除功。
与道按田至湖山有诗凡九章次其韵 题上真宫:我欲款玄关，谁能供逋客。相将持彩囊，珠露满苍柏。
次韵曾守立春席上七绝句  其一:泽国春归早，连门竞筑台。夜来风力峭，疏片半飘梅。
次韵曾守立春席上七绝句  其二:晓冻穿流急，晨光照火新。四郊和气合，歌吹待班春。
次韵曾守立春席上七绝句  其三:花光浮翦胜，酒色动雕觞。欲识邦侯喜，眉间照席黄。
次韵曾守立春席上七绝句  其四:跨腊纔更岁，经宵并是春。黄堂清讼缿，欲助发生仁。
次韵曾守立春席上七绝句  其五:日应东风转，春随北斗回。不须邹子律，余暖到寒荄。
次韵曾守立春席上七绝句  其六:晓卜农祥正，遥知岁事丰。小桃如有意，欲吐故时红。
次韵曾守立春席上七绝句  其七:曲席纷罗绮，中腔度管丝。欢声连万井，一一拥春祺。
过乌江:晓望泰山云，暮饮乌江水。云水寄萍踪，何日归根处。
梦中赋白鹇:惟余虚名在，长江与苍山。不逢尧舜世，终此若鸟闲。
立春内中帖子词  其一:兰殿光风转，椒涂淑气浓。柳烟添晓翠，花露浥春容。
立春内中帖子词  其二:紫禁迟迟漏，瑶箱细细风。君王问安早，红烛照帘栊。
立春内中帖子词  其三:宝胜金书小，酥盘花様新。六宫呈妙巧，清晓庆佳辰。
又  其一:一气回苍陆，千祥集紫宸。天心存爱育，施惠发新春。
又  其二:行仁隆治道，偃武为生灵。恩施周遐迩，熙熙万国宁。
又  其三:盛德天垂覆，皇明日照临。九重颁汉诏，四海识尧心。
又  其一:风转万年枝，冰开百子池。多男应禖祀，瑞气恰来时。
又  其二:琼斚深浮柏，金笺巧颂椒。宫嫔随鳯辇，万寿本东朝。
端午内中帖子词  其一:云篆摹仙印，香菰纒彩丝。风回五明扇，日丽万年枝。
端午内中帖子词  其二:神飙随律至，玉宇倍清凉。复古观书处，偏宜昼漏长。
端午内中帖子词  其三:两岐呈瑞麦，三秀产灵芝。天意方垂佑，宸心愈肃祇。
颂古二首  其一:雪压怪松露，风高野渡横。将谓众生苦，更有苦众生。
颂古二首  其二:相见不须嗔，君穷我亦贫。谓言侵早起，更有夜行人。
颂古九首  其三:宝剑连飞急，透顶便通神。有时轻按处，惊动五湖宾。
颂古九首  其六:马祖纔升堂，百丈便卷席。春风一阵来，满地花狼藉。
颂古九首  其八:台山路坦平，婆子苦商量。赵州勘破了，清风满大唐。
颂古九首  其九:因我得礼你，牵牛去饮水。岸上蹄踏蹄，水中觜对觜。
呈圆悟:家住孤峰顶，长年半掩门。自嗟身已老，活计付儿孙。
颂古四首  其四:线道难分处，须知不是伊。牛头按尾上，岂借大阳辉。
偈:天晓浓霜白，依然境末分。出门无所辨，华鸟寂无闻。
政和壬辰留题石鱼:冬旱江成渚，维鱼记石棱。滋濡春遂足，狼戾岁将□。
卜居一篇二章别望之  其一:卜居何所尚，静轩栽此君。万事付流水，一心游白云。
卜居一篇二章别望之  其二:亦有灵寿杖，可登浮光山。圣朝须旧德，玉笋虚清班。
和张文潜晚春  其一:春在亦饮酒，春去亦饮酒。若问此闲时，便是无何有。
和张文潜晚春  其二:昨日枝头红，鲜鲜染人指。今朝寻不见，已在污泥底。
和张文潜晚春  其三:麦颖未黄干，桑实半红湿。恰得一犁雨，田事正火急。
和张文潜晚春  其四:人事无如何，多于道傍草。但问酒有无，莫管老不老。
和张文潜晚春  其五:人生少娱乐，闲日亦有数。药草正肥时，好望云山去。
和张文潜晚春  其六:风暖燕窠牢，云晴鸟翅健。物生自有乐，亦各适其愿。
赠卢鲁山  其一:充囊勿用钱，古律长短篇。子勉如不已，斯文终可传。
思诚斋夜坐:胸中不平气，忽然凌太虚。无人哭一声，半夜思唐衢。
送云鹤山人:倦鹤寻流水，闲云归故山。青囊书在否，留取教人闲。
寄江子和:为问江行辈，何时访白须。老怀何所慰，得子寄来书。
送慎彦邻赴举:天子诏多士，喜君为此行。美璞必三献，大禽终一鸣。
寄蔡子骧:为报庐陵客，逢人且寄声。不知无恙否，何日到南城。
和张文潜晚春  其一:留春是芳草，送春宜柳花。日长花正乱，谁倚阑干斜。
和张文潜晚春  其二:问花开何迟，问花底急飞。人闲惜花少，阆苑等花归。
和张文潜晚春  其三:易贮千寻水，难藏一点春。也须几杯酒，还似送行人。
和张文潜晚春  其四:渡水衣须扱，穿林手自披。经春脚力软，但恐上山迟。
赠蔡子骧二子:凤子能双举，新从日下回。日边是云雾，却带越书来。
少年行:车马朝游去，笙歌暮宴归。绣帏初睡起，红日上帘衣。
题扇 儒扇:讲罢穷神易，吟成泣鬼文。心营四海事，手握一环云。
题扇 道扇:携待真坛醮，摇吟玉笈书。面题金鼎诀，背画五云车。
题扇 释扇:把月行杉径，将风上竹轩。倒持敲磬罢，还指佛书言。
题扇 贞女扇:妾非宋家邻，亦笑巫山神。便是楚王来，掩面不从人。
题扇 贞妇扇:笑亦待君掩，泣亦待君遮。黄金买不见，妾貌好如花。
题扇 妆妇扇:妾貌非不奇，行坐自遮面。楼上晓妆成，楼下无人见。
题扇 寝妇扇:酒阑歌已阕，解佩灯先灭。罗帐隔清风，玉腕摇明月。
题扇 孀妇扇:已写共姜誓，仍题督护歌。更无脂粉污，唯有泪痕多。
题瑞相院:招提临古道，窣堵压孤山。十里梅花树，都来一望间。
与僧:江海扁舟客，云山一衲僧。相逢两无语，若个是南能。
荅友人见寄酒:虽可忘忧矣，其如作病何。淋漓满襟袖，更发楚狂歌。
野钓:细雨桃花水，轻鸥逆浪飞。风头阻归棹，坐睡倚蓑衣。
曲江晚思:云物阴寂历，竹木寒青苍。水冷鹭鸶立，烟月愁昏黄。
大酺乐:晚日催弦管，春风入绮罗。杏花如有意，偏落舞衫多。
思归乐:泪滴珠难尽，容殊玉易销。傥随明月去，莫道梦魂遥。
半睡:抬镜仍嫌重，更衣又怕寒。宵分未归帐，半睡待郎看。
效崔国辅体四首 一:澹月照中庭，海棠花自落。独立俯闲阶，风动秋千索。
效崔国辅体四首 二:雨后碧苔院，霜来红叶楼。闲阶上斜日，鹦鹉伴人愁。
效崔国辅体四首 三:酒力滋睡眸，卤莽闻街鼓。欲明天更寒，东风打窗雨。
效崔国辅体四首 四:罗幕生春寒，绣窗愁未眠。南湖一夜雨，应湿采莲船。
春闺二首 一:愿结交加梦，因倾潋滟尊。醒来情绪恶，帘外正黄昏。
春闺二首 二:氤氲帐里香，薄薄睡时妆。长吁解罗带，怯见上空床。
两处:楼上澹山横，楼前沟水清。怜山又怜水，两处总牵情。
溪边:溪边花满枝，百鸟带香飞。下有一白鹭，日斜翘石矶。
草:染亦不可成，画亦不可得。苌弘未死时，应无此颜色。
和杨侍郎:目极家山远，身拘禁苑深。烟霄惭暮齿，麋鹿媿初心。
山居喜友人相访:秋雨空山夜，非君不此来。高于剡溪雪，一棹到门回。
远山:隐隐隔千里，巍巍知几重。平时未能去，梦断一声钟。
江树:终日冲奔浪，何年坠乱风。谢公堪入咏，目极在云中。
蔷薇:万卉春风度，繁花夏景长。馆娃人尽醉，西子始新妆。
感寓:大海波涛浅，小人方寸深。海枯终见底，人死不知心。
春闺怨:朝喜花艳春，暮悲花委尘。不悲花落早，悲妾似花身。
马上行:五里复五里，去时无住时。日将家渐远，犹恨马行迟。
钓叟:茅屋深湾里，钓船横竹门。经营衣食外，犹得弄儿孙。
皇帝合春帖子  其一:路寝朝元早，条风应律初。八荒跻寿域，一札下宽书。
皇帝合春帖子  其二:玉烛天时正，金穰岁兆丰。华封遥上祝，圣德与天通。
皇帝合春帖子  其三:禁籞希临幸，宵衣戒未明。余闲寓弧矢，劝讲只儒生。
皇太后合春帖子  其一:迟日回苍陆，祥霏下庆霄。灵椿储寿嘏，宝册迨琼瑶。
皇太后合春帖子  其二:官梅犹注萼，御柳渐垂丝。太母如任姒，深居宝俭慈。
皇太后合春帖子  其三:内殿家人礼，猩袍奉玉巵。椒盘勤盥馈，百世有孙支。
阻风:野鸡尘掠起，大舶势方张。客子双篙弱，回风得岸当。
善利阁次伯仁所题赵子良画四首  其一:箜篌君乡来，分明记江树。想君诗成时，梦作白鸥去。
善利阁次伯仁所题赵子良画四首  其二:平生交游间，吾帻盖屡岸。区区稻粱谋，君亦逐鸿鴈。
善利阁次伯仁所题赵子良画四首  其三:风檐手君诗，心迹已清绝。何当更长吟，坐对澄江雪。
善利阁次伯仁所题赵子良画四首  其四:扁舟两渔翁，清唱发日暮。安得如鸱夷，相与五湖去。
饯吴长文司理用修持贤业教无欠为韵  其一:平生不量力，妄意希前修。懵懵虽无见，拳拳未敢休。
饯吴长文司理用修持贤业教无欠为韵  其二:狂澜涌如此，砥柱其谁为。天意必有在，吾身姑自持。
饯吴长文司理用修持贤业教无欠为韵  其三:考亭无恙时，从游孰非贤。岁寒万木雕，松柏始杰然。
饯吴长文司理用修持贤业教无欠为韵  其四:圣贤去我远，何者名事业。吾欲到彼岸，须君借舟楫。
饯吴长文司理用修持贤业教无欠为韵  其五:过从资直谅，夫岂势利交。谓朋党者谁，仁人姑听教。
饯吴长文司理用修持贤业教无欠为韵  其六:人生天地间，离别安能无。莫作儿女态，相期烈丈夫。
饯吴长文司理用修持贤业教无欠为韵  其七:君姿正而刚，名节非所欠。临歧赠一言，惟有学不厌。
自警:俗尘易污人，胸次须自洁。君看四明老，冰壶浸秋月。
题苏希亮画:石梁渡山涧，上有秦人居。岁寒不种桃，汲泉灌佳蔬。
戏题:深院锁蛾眉，黄花一两枝。晚来天气好，浑似早春时。
观雁湖经行留题:溪作玉膏色，洞如天琢成。倩谁呼白鹿，将我上瑶京。
格斋:一物具一理，皆有极则处。索焉而不精，于德何所据。
庄敬日强斋二首  其一:人情乐安肆，昼夜物欲婴。惟敬以直之，山立而川行。
庄敬日强斋二首  其二:居人晏犹眠，行子夕未宿。此心从何生，却道力不足。
题跋黄鲁直读书岩字二十言:笔法推黄子，钟王共一机。试摹三大字，归榜旧岩扉。
隆兴书堂自警三十五首  其一:堂中鹤发老，臞臞未能宽。泮涣而尔游，于汝其独安。
隆兴书堂自警三十五首  其二:负米惭子路，杀鸡愧茅容。汗颜戴履间，子职何以供。
隆兴书堂自警三十五首  其三:富贵以荣亲，有命不可必。道义以荣亲，古人所无斁。
隆兴书堂自警三十五首  其四:茫茫八极内，何莫非斯人。苟非富道义，何异彼黔民。
隆兴书堂自警三十五首  其五:人禀五行秀，卓然与物异。由其达大经，秉彝不容己。
隆兴书堂自警三十五首  其六:人为天地心，体焉天地同。病于有我私，不能相流通。
隆兴书堂自警三十五首  其七:二程十四五，即为圣人徒。汝年已蹉跎，得无惊觉乎。
隆兴书堂自警三十五首  其八:昔者抗厥志，欲效颜子复。今胡事悠悠，反作曹食粟。
隆兴书堂自警三十五首  其九:古人用功处，步步最缜密。胡尔大阔疏，践履无其实。
隆兴书堂自警三十五首  其一○:细味古人书，惕焉重深惭。循首以至足，百无一二三。
隆兴书堂自警三十五首  其一一:器局事宏大，心期勿卑污。俗士不必效，汝为君子儒。
隆兴书堂自警三十五首  其一二:百乐不足玩，万好俱无益。休休事追逐，荡志而害德。
隆兴书堂自警三十五首  其一三:辅仁贵有益，谨毋友善柔。良心放则死，胡为乐佚游。
隆兴书堂自警三十五首  其一四:克己贵乎严，存心大而正。改过勿惮吝，任道尤须劲。
隆兴书堂自警三十五首  其一五:知以达其行，行以精其知。二者互相发，不容偏废之。
隆兴书堂自警三十五首  其一六:诗蔽思无邪，礼主毋不敬。二言书诸绅，时时与涵泳。
隆兴书堂自警三十五首  其一七:大学示絜矩，中庸发尚絅。昔人深工处，愿言日三省。
隆兴书堂自警三十五首  其一八:周翁图太极，张子铭订顽。吾门礼义宗，毋离几席间。
隆兴书堂自警三十五首  其一九:言人必志圣，论学必志道。有如讲为邦，规模必王佐。
隆兴书堂自警三十五首  其二○:志一气以动，气一志以随。持养使清明，和平毋暴之。
隆兴书堂自警三十五首  其二一:血气有盛衰，理义无损益。理义要常胜，毋为血气役。
隆兴书堂自警三十五首  其二二:始学何所主，以心为严师。动作必内惧，隠微毋自欺。
隆兴书堂自警三十五首  其二三:心藏隠奥中，乘间亦易动。须于动之微，坚持勿使纵。
隆兴书堂自警三十五首  其二四:人心甚可畏，动炽如奔霆。虽以刀锯降，不能为之宁。
隆兴书堂自警三十五首  其二五:居独念无僻，境动情不肆。圣人然后能，学者须敬忌。
隆兴书堂自警三十五首  其二六:圣人于燕居，德容申天如。学者之自持，其可惰慢与。
隆兴书堂自警三十五首  其二七:吉士无妄语，德人不苟笑。容貌端以庄，话言谨而要。
隆兴书堂自警三十五首  其二八:勿谓善戏谑，于我固何尤。要知外不严，中为之所流。
隆兴书堂自警三十五首  其二九:开卷必起敬，肃容正冠襟。如侍圣贤侧，亲承謦欬音。
隆兴书堂自警三十五首  其三○:事事物物间，私皆在所涤。一裘憾虽微，子路必勇克。
隆兴书堂自警三十五首  其三一:质暴难入德，心粗宁配义。君看箪瓢人，磨礲极醇粹。
隆兴书堂自警三十五首  其三二:气禀微有偏，积习日蕃衍。矫厉工弗深，其末必犹反。
隆兴书堂自警三十五首  其三三:今日一念差，不即伐以柯。明日又重生，习熟将如何。
隆兴书堂自警三十五首  其三四:颜子不贰境，如判桐叶然。一绝不复续，何尝有遗根。
隆兴书堂自警三十五首  其三五:成汤之盘铭，新焉旦复旦。未闻作圣功，毫厘有间断。
闲居杂咏三十二首 仁:仁人之安宅，在心本全德。要常处于中，不可违终食。
闲居杂咏三十二首 义:义人之正路，中实存羞恶。要常由而行，不可离跬步。
闲居杂咏三十二首 礼:礼者人之门，节文自中根。所主一以敬，出入无不存。
闲居杂咏三十二首 智:智者人之烛，于我非外铄。清明本在躬，无容自昏浊。
闲居杂咏三十二首 孝:孝以事其亲，斯须不离身。始终惟爱敬，二者在书绅。
闲居杂咏三十二首 悌:悌以事其兄，温恭尽乃情。出门惟敬长，内外一于诚。
闲居杂咏三十二首 忠:忠以尽诸己，其中不容伪。一毫苟自欺，在我先有愧。
闲居杂咏三十二首 信:信以实诸言，于外无妄宣。要须循尔物，何可背其然。
闲居杂咏三十二首 父子:父子本天性，人伦此其大。一言在有亲，不可薄厥爱。
闲居杂咏三十二首 君臣:君臣本大分，天尊而地卑。一言在有义，不可以为利。
闲居杂咏三十二首 夫妇:夫妇亦大端，干男而坤女。一言在有别，不可欲败度。
闲居杂咏三十二首 兄弟:兄长而弟幼，天属之羽翼。一言在有序，不可事私阅。
闲居杂咏三十二首 朋友:朋友同门志，所以辅吾仁。一言在有信，不可私狎亲。
闲居杂咏三十二首 耳:耳所以司听，听正乃为聪。匪彝谨勿闻，闻之则为聋。
闲居杂咏三十二首 目:目所以司视，视正乃为明。非礼谨勿睹，睹之则为盲。
闲居杂咏三十二首 口:口所以司言，所言必正说。非法谨勿道，道之为噬噎。
闲居杂咏三十二首 手:手所以司执，所执必正事。回德谨勿持，持必为痿痹。
闲居杂咏三十二首 足:足所以司履，所履必正道。邪径谨勿由，由之为躃跛。
闲居杂咏三十二首 心:心为形之君，所主一身政。持养常清明，百体皆顺令。
闲居杂咏三十二首 博学:泛观事物间，是理真卓卓。无一非吾事，要在博所学。
闲居杂咏三十二首 审问:物理本不齐，杂然各异分。参伍宁无疑，要在审所问。
闲居杂咏三十二首 谨思:论学取诸友，举隅发之师。欲自得其传，要在谨厥思。
闲居杂咏三十二首 明辨:利与善之间，微似未易断。欲无毫厘差，要在明厥辨。
闲居杂咏三十二首 笃行:学问思辨者，于中莹且精。欲实据而有，要在笃于行。
闲居杂咏三十二首 隆师:师者人之范，辨惑正吾疑。苟不就有道，伥伥其何之。
闲居杂咏三十二首 亲友:友者人之辅，以善相切磨。不取直谅闻，其如损德何。
闲居杂咏三十二首 迁善:善者性所有，不可无诸躬。每见必勇迁，吾德乃可崇。
闲居杂咏三十二首 改过:过者动之差，毋容实诸己。才觉必速改，乃不为吾累。
闲居杂咏三十二首 礼维:礼以维其心，在心无不敬。非此勿言动，非此勿视听。
闲居杂咏三十二首 义维:义以维其心，在心常有制。惟为理所宜，不徇情所利。
闲居杂咏三十二首 廉维:廉以维其心，在心常有辨。一介不妄取，真如视土粪。
闲居杂咏三十二首 耻维:耻以维其心，在心每知愧。不善临吾前，真如负芒刺。
训儿童八首 孔子:孔子生东鲁，斯文实在兹。六经垂训法，万世共宗师。
训儿童八首 弟子:洙泗三千众，何人得正传。省身有曾子，克己独颜渊。
训儿童八首 颜子:贤哉颜氏子，陋巷独幽居。箪食与瓢饮，萧然乐有余。
训儿童八首 曾子:敬谨曾参氏，临深履薄如。平生传圣训，要具孝经书。
训儿童八首 人子:人子勤于孝，无时志不存。夜来安寝息，早起问寒暄。
训儿童八首 洒扫:奉水微微洒，恭提帚与箕。室堂须净扫，几案亦轻麾。
训儿童八首 应对:应对须恭谨，言言罔不祗。父呼唯无诺，长问逊为辞。
训儿童八首 进退:进退须恭敬，时时勿敢轻。先生趋拱立，长者后徐行。
偈颂十二首  其五:韩信造浮桥，李广入布袋。一箭透双关，乾坤无罣碍。
偈颂三十八首  其三六:春雨洗春雪，雪消湖上山。雨晴相对看，突兀髑髅寒。
偈颂十首  其五:深山岩崖问，石头大小答。崖崩石迸裂，虚空闹聒聒。
偈颂二十五首  其二三:霜风号肃杀，霜叶堕萧颾。唯有玲珑岩，崔嵬望转高。
偈颂九首  其二:打破黑漆桶，十方空索索。不受灵山记，安居大圆觉。
偈颂九首  其六:西湖湖里水，南山山上云。天台拄杖子，相见笑忻忻。
偈颂九首  其七:平地起骨堆，虚空剜窟笼。蓦透两重关，拈却黑漆桶。
偈颂九首  其八:妙音观世音，具足神通力。十方诸国土，无剎不现身。
颂古八首  其六:张来张打油，李来李打油。通身骨辘转，打得最风流。
偈颂十六首  其六:不劳澄九鼎，流动百花新。木鸡前树报，月磨萝镜轮。
偈颂十六首  其一五:到纯无学处，语路若何生。意气天然别，神笔画不成。
同长卿梅下饮茶:不置一杯酒，惟煎两碗茶。须知高意别，用此对梅花。
过静林寺用琳老韵作四绝句  其一:空庭不见人，乌啄僧台食。林深露未晞，微风漏花沥。
过静林寺用琳老韵作四绝句  其二:且来东堂日，相值柳桥西。痴莺吊落花，全学娇儿啼。
过静林寺用琳老韵作四绝句  其三:橙花亦娟娟，照水弄清白。孤香少人知，黄蜂自为客。
过静林寺用琳老韵作四绝句  其四:寒溪祇数尺，炯炯涵晴空。寄目谁与论，翠荇牵春风。
春词  其二:云母春冰薄，氍毺晓气暾。尚垂宵旰意，加惠及元元。
春词  其三:雪尽牙签暖，芸生竹简香。夜分犹乐此，定喜日舒长。
春词  其四:精华初结纽，璧水再逢春。杞梓扶疏见，君王自作新。
春词  其五:云避南山晓，天回北斗春。荣光生八彩，寿色两嶙峋。
春词  其六:君恩破寒色，天笑觉春回。先暖延和柳，曾无羯鼓催。
春词  其七:瑞日晖晖上，非烟冉冉收。晴川蚕可浴，翠潋荇初流。
春词  其八:柏酒勤称寿，椒涂蚤却寒。静无游乐事，殊阔濯龙欢。
春词  其九:晓光开绣幄，晴色上金除。初进春衣窄，犹应澣濯余。
春词  其一○:庶草将蕃庑，羣阴自退消。迟迟杏梁日，长照紫宸朝。
春词  其一一:八风调养力，九地发生深。共被年丰赐，谁知日昃心。
春词  其一二:睍睆黄鹂出，参差紫燕飞。君仁罿罻阔，惠及羽毛微。
春词  其一三:粉壁椒花馥，瑶钗彩燕翩。东风呼唤得，随意作春妍。
春词  其一四:日养千花气，风和百和香。君王自仁寿，柏叶更称觞。
春词  其一五:宝历垂无极，璇玑转未央。绣楹膏露润，玉殿紫芝香。
春词  其一六:穆穆清光外，葱葱佳气中。云天看斗柄，寰海受和风。
春词  其一七:玉甃兰封麝，瑶池柳养金。宸章先造化，摛藻自春林。
夏夜:毒暑弥三伏，微凉起二更。月窗风竹乱，烟渚露荷倾。
章华台碑:故国兴亡数，勤民土木嘉。废台称是楚，辨物愧非华。
南涧寺阁:上阁便见海，入门方是山。塔高端似笔，城转曲如环。
题金相寺三首  其一:丈室十一尺，闽山数百层。春风近梅柳，腊水漫沟塍。
题金相寺三首  其三:隐约开旸谷，坐看云气升。地神如献秀，一色露山棱。
月下:俗意未能免，高情谁与论。惟怜今夜月，依旧照衡门。
和许表民湔江驿四题  其一:花尽蜂腰痩，风低燕胁凉。云衣迷远岫，烟幕蔽柔桑。
和许表民湔江驿四题  其二:吹来槐荚细，过去杜鹃悲。惯客久无念，送春闲有诗。
和许表民湔江驿四题  其三:笋成森碧玉，麦熟敛黄云。村酒不堪酌，一杯能易醺。
和许表民湔江驿四题  其四:柳桥通窈窕，客辔按玲珑。蒲剑一溪绿，酒花双颊红。
游南水陆院  其一:蜀国山河在，梁原草树深。暮云千里色，无处不伤心。
游南水陆院  其二:鸣蛙千鼓吹，修竹万琅玕。日下欲归去，溪光生晚寒。
宿西谷院六首  其一:线绕参差路，云封咫尺山。寺僧初怪客，三日窃优闲。
宿西谷院六首  其二:野水无穷意，幽花不断香。残春孤客恨，惟与汉天长。
宿西谷院六首  其三:山翠围裘领，溪声响佩环。终年无俗客，不用掩松关。
宿西谷院六首  其四:野鸟休惊起，浮云莫厌看。松萝秋后碧，岩谷暑中寒。
宿西谷院六首  其五:石髓门前水，松风谷外钟。迟迟半轮月，未忍出双峰。
宿西谷院六首  其六:稍治寻山屐，初裁半隐衣。声声杜鹃语，犹劝不如归。
和黄鲁直游百花洲盘礴范文正公祠下以生存华屋处零落归山丘为韵赋十诗  其一:神文秉周礼，庙乐奏九成。当时夔一足，不待鲁诸生。
和黄鲁直游百花洲盘礴范文正公祠下以生存华屋处零落归山丘为韵赋十诗  其二:啧啧鹊噪屋，愔愔蛛网门。我来九顿首，生气凛如存。
和黄鲁直游百花洲盘礴范文正公祠下以生存华屋处零落归山丘为韵赋十诗  其三:堂堂古遗直，心严貌无华。人见不妩媚，何以娱大家。
和黄鲁直游百花洲盘礴范文正公祠下以生存华屋处零落归山丘为韵赋十诗  其四:朴蔌复朴蔌，何以栋我屋。风雨莫轻摇，南山无老木。
和黄鲁直游百花洲盘礴范文正公祠下以生存华屋处零落归山丘为韵赋十诗  其五:有酒当自醑，有室莫共处。古今一丘貉，何能坐飞语。
和黄鲁直游百花洲盘礴范文正公祠下以生存华屋处零落归山丘为韵赋十诗  其六:梦回四贤篇，长风吹人醒。嗟哉不我见，泪与秋露零。
和黄鲁直游百花洲盘礴范文正公祠下以生存华屋处零落归山丘为韵赋十诗  其七:百代无几人，九原何可作。不必温御史，解令君胆落。
和黄鲁直游百花洲盘礴范文正公祠下以生存华屋处零落归山丘为韵赋十诗  其八:宝元乃多故，公时总戎机。胸中百万兵，要取横山归。
和黄鲁直游百花洲盘礴范文正公祠下以生存华屋处零落归山丘为韵赋十诗  其九:公归今几时，遗懿何斑斑。公议要难没，言波可怀山。
和黄鲁直游百花洲盘礴范文正公祠下以生存华屋处零落归山丘为韵赋十诗  其一○:我心不可规，滔滔谁与游。向来秉大雅，今复成一丘。
登孤峰:昨浮枉渚水，今上枉人山。想象云深处，先生独往还。
中秋:秋景今宵半，天高月倍明。南楼谁宴赏，丝竹奏清声。
喜:久旱逢甘雨，他乡遇故知。洞房花烛夜，金榜挂名时。
李花:枝缀霜葩白，无言笑晓风。清芳谁是侣，色间小桃红。
梨花:院落沉沉晓，花开白雪香。一枝轻带雨，泪湿贵妃妆。
题崎滩铺壁:暖日淡胧霞，林梢噪晚鸦。游人何事喜，顷刻是山家。
句:饮马驱骄虏，飞龙纪建炎。艰危三改岁，仓卒两垂帘。
白鹭:其外殊洁白，俯风临清流。其中乃贪秽，尽日鱼虾求。
偈三首  其二:归源性无二，方便有多门。但了归源性，何愁方便门。
栖禅暮归书所见二绝  其一:雨在时时黑，春归处处青。山回失小寺，湖尽得孤亭。
栖禅暮归书所见二绝  其二:春着湖烟腻，晴揺野水光。草青仍过雨，山紫更斜阳。
春日五言二首  其一:啼禽通梦寐，芳草过比邻。暖逼花期促，愁牵酒量伸。
春日五言二首  其二:去就惭云雁，浮沉羡海鸥。妄心花片落，豪气柳枝柔。
棕花:斫破夜叉头，取出仙人掌。鲛人满腹珠，鮰鱼新出网。
闺怨:芳草遶池绿，天涯人未归。春来更消瘦，浑欲不胜衣。
息夫人:莫以今时宠，难忘旧日恩。看花满眼泪，不共楚王言。
班婕妤三首 一:玉窗萤影度，金殿人声绝。秋夜守罗帷，孤灯耿不灭。
班婕妤三首 二:宫殿生秋草，君王恩幸疎。那堪闻凤吹，门外度金舆。
班婕妤三首 三:怪来妆阁闭，朝下不相迎。总向春园里，花间笑语声。
辋川集 孟城坳:新家孟城口，古木余衰柳。来者复为谁，空悲昔人有。
辋川集 华子冈:飞鸟去不穷，连山复秋色。上下华子冈，惆怅情何极。
辋川集 文杏馆:文杏裁为梁，香茅结为宇。不知栋里云，去作人间雨。
辋川集 斤竹岭:檀栾暎空曲，青翠漾涟漪。暗入商山路，樵人不可知。
辋川集 鹿柴:空山不见人，但闻人语响。返景入深林，复照青苔上。
辋川集 木兰柴:秋山敛余照，飞鸟逐前侣。彩翠时分明，夕岚无处所。
辋川集 茱萸沜:结实红且绿，复如花更开。山中傥留客，置此芙蓉杯。
辋川集 宫槐陌:仄径荫宫槐，幽阴多绿苔。应门但迎埽，畏有山僧来。
辋川集 临湖亭:轻舸迎上客，悠悠湖上来。当轩对尊酒，四面芙蓉开。
辋川集 南垞:轻舟南垞去，北垞淼难即。隔浦望人家，遥遥不相识。
辋川集 欹湖:吹箫凌极浦，日暮送夫君。湖上一回首，青山卷白云。
辋川集 柳浪:分行接绮树，倒影入清漪。不学御沟上，春风伤别离。
辋川集 栾家濑:飒飒秋雨中，浅浅石溜泻。跳波自相溅，白鹭惊复下。
辋川集 金屑泉:日饮金屑泉，少当千余岁。翠凤翊文螭，羽节朝玉帝。
辋川集 白石滩:清浅白石滩，绿蒲向堪把。家住水东西，浣纱明月下。
辋川集 北垞:北垞湖水北，杂树暎朱阑。逶迤南川水，明灭青林端。
辋川集 竹里馆:独坐幽篁里，弹琴复长啸。深林人不知，明月来相照。
辋川集 辛夷坞:木末芙蓉花，山中发红萼。涧户寂无人，纷纷开且落。
辋川集 漆园:古人非傲吏，自阙经世务。偶寄一微官，婆娑数株树。
辋川集 椒园:桂尊迎帝子，杜若赠佳人。椒浆奠瑶席，欲下云中君。
皇甫岳云溪杂题五首 鸟鸣涧:人闲桂花落，夜静春山空。月出惊山鸟，时鸣春涧中。
皇甫岳云溪杂题五首 莲花坞:日日采莲去，洲长多暮归。弄篙莫溅水，畏湿红莲衣。
皇甫岳云溪杂题五首 上平田:朝耕上平田，暮耕上平田。借问问津者，宁知沮溺贤。
皇甫岳云溪杂题五首 萍池:春池深且广，会待轻舟回。靡靡绿萍合，垂杨埽复开。
荅裴迪辋口遇雨忆终南山之作:淼淼寒流广，苍苍秋雨晦。君问终南山，心知白云外。
山中寄诸弟妹:山中多法侣，禅诵自为羣。城郭遥相望，唯应见白云。
闻裴秀才迪吟诗因戏赠:猿吟一何苦，愁朝复悲夕。莫作巫峡声，肠断秋江客。
赠韦穆十八:与君青眼客，共有白云心。不相东山去，日令春草深。
送别:山中相送罢，日暮掩柴扉。春草明年绿，王孙归不归。
临高台送黎拾遗:相送临高台，川原杳何极。日暮飞鸟还，行人去不息。
别辋川别业:依迟动车马，惆怅出松萝。忍别青山去，其如绿水何。
崔九弟欲往南山马上口号与别:城隅一分手，几日还相见。山中有桂花，莫待花如霰。
题友人云母障子:君家云母障，时向野庭开。自有山泉入，非因采画来。
红牡丹:绿艳闲且静，红衣浅复深。花心愁欲断，春色岂知心。
左掖梨花:闲洒阶边草，轻随箔外风。黄莺弄不足，衔入未央宫。
菩提寺禁口号又示裴迪:安得舍罗网，拂衣辞世喧。悠然策藜杖，归向桃花源。
杂诗三首 一:家住孟津河，门对孟津口。常有江南船，寄书家中否。
杂诗三首 二:君自故乡来，应知故乡事。来日绮窗前，寒梅着花未。
杂诗三首 三:已见寒梅发，复闻啼鸟声。心心视春草，畏向阶前生。
崔兴宗写真咏:画君年少时，如今君已老。今时新识人，知君旧时好。
山茱萸:朱实山下开，清香寒更发。幸与丛桂花，窗前向秋月。
相思:红豆生南国，秋来发故枝。愿君多采撷，此物最相思。
书事:轻阴阁小雨，深院昼慵开。坐看苍苔色，欲上人衣来。
哭孟浩然:故人不可见，汉水日东流。借问襄阳老，江山空蔡州。
阙题二首 一:荆溪白石出，天寒红叶稀。山路元无雨，空翠湿人衣。
阙题二首 二:相看不忍发，惨淡暮潮平。语罢更携手，月明洲渚生。
别辋川别业:山月晓仍在，林风凉不绝。殷勤如有情，惆怅令人别。
辋川集二十首 孟城坳:结庐古城下，时登古城上。古城非畴昔，今人自来往。
辋川集二十首 华子冈:落日松风起，还家草露晞。云光侵履迹，山翠拂人衣。
辋川集二十首 文杏馆:迢迢文杏馆，跻攀日已屡。南岭与北湖，前看复回顾。
辋川集二十首 斤竹岭:明流纡且直，绿筱密复深。一径通山路，行歌望旧岑。
辋川集二十首 鹿柴:日夕见寒山，便为独往客。不知深林事，但有麏麚迹。
辋川集二十首 木兰柴:苍苍落日时，鸟声乱溪水。缘溪路转深，幽兴何时已。
辋川集二十首 茱萸沜:飘香乱椒桂，布叶间檀栾。云日虽回照，森沈犹自寒。
辋川集二十首 宫槐陌:门前宫槐陌，是向欹湖道。秋来山雨多，落叶无人扫。
辋川集二十首 临湖亭:当轩弥滉漾，孤月正裴回。谷口猨声发，风传入户来。
辋川集二十首 南垞:孤舟信一泊，南垞湖水岸。落日下崦嵫，清波殊淼漫。
辋川集二十首 欹湖:空阔湖水广，青荧天色同。舣舟一长啸，四面来清风。
辋川集二十首 柳浪:映池同一色，逐吹散如丝。结阴既得地，何谢陶家时。
辋川集二十首 栾家濑:濑声喧极浦，沿涉向南津。泛泛鸥凫渡，时时欲近人。
辋川集二十首 金屑泉:萦渟澹不流，金碧如可拾。迎晨含素华，独往事朝汲。
辋川集二十首 白石滩:跂石复临水，弄波情未极。日下川上寒，浮云澹无色。
辋川集二十首 北垞:南山北垞下，结宇临欹湖。每欲采樵去，扁舟出菰蒲。
辋川集二十首 竹里馆:来过竹里馆，日与道相亲。出入唯山鸟，幽深无世人。
辋川集二十首 漆园:好闲早成性，果此谐宿诺。今日漆园游，还同庄叟乐。
辋川集二十首 椒园:丹刺罥人衣，芳香留过客。幸堪调鼎用，愿君垂采摘。
辋口遇雨忆终南山因献王维:积雨晦空曲，平沙灭浮彩。辋水去悠悠，南山复何在。
崔九欲往南山马上口号与别:归山深浅去，须尽丘壑美。莫学武陵人，暂游桃源里。
留别王维:驻马欲分襟，清寒御沟上。前山景气佳，独往还惆怅。
左掖梨花:冷艳全欺雪，余香乍入衣。春风且莫定，吹向玉阶飞。
长干曲四首 一:君家何处住？妾住在横塘。停船暂借问，或恐是同乡。
长干曲四首 二:家临九江水，来去九江侧。同是长干人，自小不相识。
长干曲四首 三:下渚多风浪，莲舟渐觉稀。那能不相待，独自逆潮归。
长干曲四首 四:三江潮水急，五湖风浪涌。由来花性轻，莫畏莲舟重。
寄王长史:汝颍俱宿好，往来托层峦。终日何寂寞，绕篱生蕙兰。
别怨:送别到中流，秋船倚渡头。相看尚不远，未可即回舟。
终南望余雪:终南阴岭秀，积雪浮云端。林表明霁色，城中增暮寒。
奉送五叔入京兼寄綦毋三:云阴带残日，怅别此何时。欲望黄山道，无由见所思。
满公房:世界莲花藏，行人香火缘。灯王照不尽，中夜寂相传。
洛阳道五首献吕四郎中 一:洛水春冰开，洛城春水绿。朝看大道上，落花乱马足。
洛阳道五首献吕四郎中 三:大道直如发，春日佳气多。五陵贵公子，双双鸣玉珂。
洛阳道五首献吕四郎中 四:春风二月时，道傍柳堪把。上枝覆官阁，下枝覆车马。
洛阳道五首献吕四郎中 五:洛水照千门，千门碧空里。少年不得志，走马游新市。
同武平一员外游湖:竹吹留歌扇，莲香入舞衣。前溪多曲溆，乘兴莫先归。
长安道 一:鸣鞭过酒肆，袨服游倡门。百万一时尽，含情无片言。
长安道 二:西行一千里，暝色生寒树。暗闻歌吹声，知是长安路。
江南曲四首 一:绿江深见底，高浪直翻空。惯是湖边住，舟轻不畏风。
江南曲四首 二:逐流牵荇叶，绿岸摘芦苗。为惜鸳鸯鸟，轻轻动画桡。
江南曲四首 三:日暮长江里，相邀归渡头。落花如有意，来去逐船流。
江南曲四首 四:隔江看树色，沿月听歌声。不是长干住，那从此路行。
关山月:一鴈过连营，繁霜覆古城。胡笳在何处？半夜起边声。
玉真公主山居:山北天泉苑，山西凤女家。不言沁园好，独隐武陵花。
沧浪峡:沧浪临古道，道上若成尘。自有沧浪峡，谁为无事人。
奉真观:真门逈向北，驰道直向西。为与天光近，云色成虹霓。
朝来曲:月昃鸣珂动，花连绣户春。盘龙玉台镜，唯待画眉人。
从军行:大将军出战，白日暗榆关。三面黄金甲，单于破胆还。
答武陵田太守:仗剑行千里，微躯感一言。曾为大梁客，不负信陵恩。
题灞池二首 一:腰鎌欲何之，东园刈秋韭。世事不复论，悲歌和樵叟。
题灞池二首 二:开门望长川，薄暮见渔者。借问白头翁，垂纶几年也。
题僧房:椶榈花满院，苔藓入闲房。彼此名言绝，空中闻异香。
击磬老人:双峰褐衣久，一磬白眉长。谁识野人意，徒看春草芳。
送胡大:荆门不堪别，况乃潇湘秋。何处遥望君，江边明月楼。
送郭司仓:暎门淮水绿，留骑主人心。明月随良掾，春潮夜夜深。
送李十五:怨别秦楚深，江中秋云起。天长杳无隔，月影在寒水。
送张四:枫林已愁暮，楚水复堪悲。别后冷山月，清猿无断时。
武陵田太守席送司马卢溪:诸侯分楚郡，饮饯五溪春。山水清晖远，俱怜一逐臣。
送谭八之桂林:客心仍在楚，江馆复临湘。别意猿鸟外，天寒桂水长。
送刘十五之郡:平明江雾寒，客马江上发。扁舟事洛阳，窅窅含楚月。
古歌二首 一:美人怨何深，含情倚金阁。不嚬复不语，红泪双双落。
古歌二首 二:美人闭红烛，独作裁新锦。频放剪刀声，夜寒知未寝。
春夜裁缝:珠箔因风起，飞蛾入最能。不教人夜作，方便杀明灯。
题情人药栏:敛眉语芳草，何许太无情。正见离人别，春心相向生。
河上逢落花:河水浮落花，花流东不息。应见浣纱人，为道长相忆。
十一日福昌县会雨:云势移峯缓，泉声出竹迟。此时无限意，唯有翠禽知。
思程氏父子兄弟因以寄之  其二:气候如当日，山川似旧时。独来还独往，此意有谁知。
又一绝:手足恩情重，埙篪欢乐长。要知能忘处，坟草两荒凉。
至灵吟:至灵之谓人，至贵之谓君。明则有日月，幽则有鬼神。
人鬼吟:既不能事人，又焉能事鬼。人鬼虽不同，其理何尝异。
生平与人交:生平与人交，未始有甘坏。己亦无负人，人亦无我害。
知识吟:目见之谓识，耳闻之谓知。柰何知与识，天下亦常稀。
偶书吟:风林无静柯，风池无静波。林池既不静，禽鱼当如何。
思患吟:仆奴凌主人，夷狄犯中国。自古知不平，无由能绝得。
寄三城王宣徽二首  其一:林下居虽陋，花前饮却频。世间无事乐，都恐属闲人。
寄三城王宣徽二首  其二:路上尘方坌，壶中花正开。何须头尽白，然后赋归来。
仁圣吟:尽道之谓圣，如天之谓仁。如何仁与圣，天下莫敢伦。
再答王宣徽  其一:自有吾儒乐，人多不肯循。以禅为乐事，又起一重尘。
再答王宣徽  其二:大达诚无碍，人人自有家。假花犹入念，何者谓真花。
夏日南园:夏木无重数，森阴翠樾低。相呼百禽语，太半是黄鹂。
寄三城旧友卫比部二绝  其一:虽老未龙钟，篱边菊满丛。乍凉天气好，里闬正过从。
寄三城旧友卫比部二绝  其二:景好身还健，天晴路又干。小车芳草软，处处是清欢。
招司马君实游夏圃:雨霁景自好，秋深天未寒。可能乘兴否，夏圃上盘桓。
四小吟简陈季常:八月小春天，小花开且殷。晚来经小雨，遂使小车闲。
事急吟:旱极望雨意，病危思药心。人人当此际，不待劝而深。
言语吟:一语便喜处，千言益怒时。既因言语合，却为语言离。
思患吟:缘饰近虚襟，虚襟后患深。疗饥当用食，救旱必须霖。
天津看雪代简谢蒋秀才还诗卷:清洛接天去，寒云贴地飞。人于桥上立，诗向雪中归。
答富郑公见示正旦四绝:正旦四篇诗，缘忻七十期。请观唐故事，未放晋公归。
和君实端明登石阁:平地虽然远，那知物物新。危楼一百尺，别有万般春。
别两绝  其二:赏花高阁上，负约罪难回。若许将诗赎，何时不可陪。
偶得吟:蛙蜢泥中走，凤凰云外飞。云泥相去远，自是难相知。
太平吟:天下太平日，人生安乐时。更逢花烂漫，争忍不开眉。
一春吟:一春九十日，风雨占几半。花好不成观，心狂未能按。
举世吟:举世自纷纷，谁为无事人。吾生独何幸，卧看洛阳春。
春水吟:春水渌成波，成波无柰何。难将染佗物，止可染轻罗。
春雨吟:春雨细如丝，如丝霢霂时。如何一霶霈，万物尽熙熙。
春去吟:春去休惊晚，夏来还喜初。残芳虽有在，得似录阴无。
望雨  其一:盛夏久不雨，满天下愁苦。安得一片云，救取人间否。
望雨  其二:久旱偶成雨，方喜慰愁苦。虽能敛尘土，不能救禾黍。
盗伯吟  其一:盗伯窥财物，其心不虑佗。取时唯恐少，败后只嫌多。
盗伯吟  其二:盗伯窥财物，其心只虑添。安得取时贪，却似败时嫌。
曝书吟:虫蠹书害少，人蠹书害多。虫蠹曝已去，人蠹当如何。
阁上招友人:清风正蔼如，小阁枕通衢。不欲久独擅，能来同享无。
忆梦吟:心足而家贫，体疎而情亲。开襟知骨瘦，发语见天真。
大笔吟  其一:诗成大字书，意快有谁如。巨浪银山立，风樯百尺余。
大笔吟  其二:酒喜小杯饮，诗快大字书。不知人世上，此乐更谁如。
自庆吟:俗阜知君德，时和见帝功。况吾生长老，俱在太平中。
心耳吟:意亦心所至，言须耳所闻。谁云天地外，别有好乾坤。
梦中吟:梦里常言梦，谁知觉后思。不知今亦梦，更说梦中时。
日中吟:日中为噬嗑，交易是寻常。彼各不相识，何复更思量。
月到梧桐上吟:月到梧桐上，风来杨柳边。院深入复静，此景共谁言。
步月吟:林罅天尤碧，风余月更明。人间无事日，得向此中行。
答人吟:林下闲言语，何须更问为。自知无纪律，安得谓之诗。
寄曹州李审言龙图  其一:向日所云是，如今却是非。安知今日是，不起后来疑。
寄曹州李审言龙图  其二:向日所云我，如今却是伊。不知今日我，又是后来谁。
清夜吟:月到天心处，风来水面时。一般清意味，料得少人知。
思圣吟:不逢圣人时，不见圣人面。圣人言可闻，圣人心可见。
君子吟:君子存大体，小人无常心。于人不求备，受恩唯恐深。
安分吟:安分身无辱，知几心自闲。虽居人世上，却是出人间。
好勇吟:好勇能过我，当仁岂让师。勇须仁以济，仁必勇为资。
莫如吟  其一:亲莫如父子，远莫如蛮夷。蛮夷和亦至，父子失须离。
莫如吟  其二:仁莫如父子，义莫如君臣。二者尚有失，自余恶足论。
莫如吟  其三:君臣守以义，父子守以仁。义失为敌国，仁失为路人。
里闬吟  其一:里闬闲过从，太平之盛事。吾乡多吉人，况与他乡异。
里闬吟  其二:太平之盛事，天下之美才。人间无事日，都向洛中来。
思友吟:欲见心无已，久违情柰何。云烟虽咫尺，不得屡相过。
知识吟:曾见方言识，曾闻始谓知。柰何知与识，天下亦常稀。
人情吟:古事参今事，今人乃古人。只应情未浃，情浃自相亲。
因何吟:梅因何而酸，盐因何而咸。茶因何而苦，荠因何而甘。
天听吟:天听寂无音，苍苍何处寻。非高亦非远，都只在人心。
白头吟:五福虽难备，三殇却不逢。太平无事日，得作白头翁。
深秋吟:终岁都无事，四时长有花。小车乘兴去，所到便如家。
秋望吟:草色连云色，山光接水光。危楼一百尺，旅鴈两三行。
闲适吟:春看洛城花，秋翫天津月。夏披嵩岑风，冬赏龙山雪。
观陈希夷先生真及墨迹  其一:未见希夷真，未见希夷迹。止闻希夷名，希夷心未识。
观陈希夷先生真及墨迹  其二:及见希夷迹，又见希夷真。始知今与古，天下长有人。
观陈希夷先生真及墨迹  其三:希夷真可观，希夷墨可传。希夷心一片，不可得而言。
杏香花:客说河州事，经营杳未涯。讶予独无语，贪嗅杏香花。
悲喜吟:吴起初辞魏，张仪乍入秦。西河蒙惠久，南楚受欺频。
东海有大鱼:东海有大鱼，罔罟无能近。砀然一失水，蝼蚁得而困。
辨谤吟:田丹功盖国，貂勃语回君。谤者古来有，犹能杀九人。
太平吟:老者得其养，幼者得其仰。劳者得其饷，死者得其葬。
能怀天下心:能怀天下心，肯了人间事。岂止求于今，求古亦未易。
岁俭吟:岁俭心非俭，家贫道不贫。谁知天地内，别有好乾坤。
兴亡吟  其一:孙陈李三人，亡国体相似。虽然少有文，何复语英气。
兴亡吟  其二:曹刘孙三人，兴国体相似。虽然小有才，何复语命世。
责己吟:不为十分人，不责十分事。既为十分人，须责十分是。
日月吟:月明星自稀，日出月亦微。既有少正卯，岂无孔仲尼。
老去吟  其一:使吾却十岁，亦可少集事。柰何天地间，日无再中理。
老去吟  其二:吾今六十六，衰老何可拟。志逮力不逮，人共知之矣。
人事吟:索炼无如事，难知莫若人。人情随手别，事体到头均。
月新吟:月新与月残，形状两相似。柰何人之情，初见自欢喜。
岁寒吟:松柏入冬看，方能见岁寒。声须风里听，色更雪中观。
观物吟二道  其一:柳性至柔软，一年长丈余。虽然易得荣，柰何易得枯。
观物吟二道  其二:百谷仰膏雨，极枯变极荣。安得此甘泽，聊且振羣生。
金玉吟:圣在人中出，心从行上修。金于砂里得，玉向石中求。
感事吟:芝兰种不荣，荆棘剪不去。二者无柰何，徘徊岁将暮。
宇宙吟:宇宙在乎手，万物在乎身。绵绵而若存，用之岂有勤。
真西山赞:中国相司马，和气满华夏。惜哉民始苏，身已要人扶。
挽潘校尉:一经知教子，三釜拟荣亲。风树存亡恨，迷茫北渚津。
春郊:胜日游郊外，岚光入眼新。桃花开万树，又是一年人。
山行:山花雨后红，野草风前绿。浩歌归去来，不辱在知足。
龙鼻水泉:老龙倦雷霆，奔山化为石。惟有鼻不枯，尚留云雨迹。
蕲口阻风务官点税:江涨行无路，西风又打头。颇闻商妇怨，自作贾胡愁。
与李章武赠荅诗 三:河汉已倾斜，神魂欲超越。愿郎更回抱，终天从此诀。
与李章武赠荅诗 四:分从幽显隔，岂谓有佳期。宁辞重重别，所叹去何之。
与李章武赠荅诗 五:昔辞怀后会，今别便终天。新悲与旧恨，千古闭穷泉。
与李章武赠荅诗 六:后期杳无约，前恨已相寻。别路无行信，何因得寄心。
李助为章武赋:石沈辽海阔，剑别楚天长。会合知无日，离心满夕阳。
湖城厅吟:黄帝上天时，鼎湖元在兹。七十二玉女，化作黄金芝。
王轩题西施石诗:岭上千峰秀，江边细草春。今逢浣纱石，不见浣纱人。
驿楼诵诗:红树醉秋色，碧溪弹夜弦。佳期不可再，风雨杳如年。
幽恨诗:卜得上峡日，秋江风浪多。巴陵一夜雨，肠断木兰歌。
与夫同咏诗 一:楚水平如镜，周回白鸟飞。金陵几多地，一去不知归。
示宋善威:月落三株树，日映九重天。良夜欢宴罢，暂别庚申年。
浑家门客联句 一:自与浑家邻，馨香遂满身。无心好清静，人用去灰尘。
柳藏经二绝句 一:寒水停园沼，秋池满败荷。杜门穷典籍，所得事今多。
柳藏经二绝句 二:谁谓三才贵，余观万化同。心虚嫌蠹食，年老怯狂风。
金缶魅诗:色分蓝叶青，声比磬中鸣。七月初七夜，吾当示汝形。
东阳夜怪诗 九:舞镜争鸾彩，临场定鹘拳。正思仙仗日，翘首仰楼前。
东阳夜怪诗 十:养鬬形如木，迎春质似泥。信如风雨在，何惮迹卑栖。
东阳夜怪诗 十一:为脱田文难，常怀纪渻恩。欲知疎野态，霜晓叫荒村。
东阳夜怪诗 十四:鸟鼠是家川，周王昔猎贤。一从离子卯，应见海桑田。
黑驹别卢传素诗:既食丈人粟，又饱丈人刍。今日相偿了，永离三恶途。
笔精诗 二:学问从君有，诗书自我传。须知王逸少，名价动千年。
二斑与宁茵赋诗 一:晓读云水静，夜吟山月高。焉能履虎尾，岂用学牛刀。
二斑与宁茵赋诗 二:但得居林啸，焉能当路蹲。渡河何所适，终是怯刘琨。
二斑与宁茵赋诗 三:无非悲宁戚，终是怯庖丁。若遇龚为守，蹄涔向北溟。
维扬少年与孟氏赠荅诗 一:可惜春时节，依然独自游。无端两行泪，长祇对花流。
维扬少年与孟氏赠荅诗 二:谁家少年儿，心中暗自欺。不道终不可，可即恐郎知。
维扬少年与孟氏赠荅诗 三:神女得张硕，文君遇长卿。逢时两相得，聊足慰多情。
袁少年诗 一:风波千里阔，台榭半天高。此兴将何比，身知插羽毛。
袁少年诗 二:峰峦多秀色，松桂足清声。自有山林趣，全忘城阙情。
袁少年诗 三:罗浮南海外，昔日已闻之。千里来游览，幽情我自知。
东柯院妖谑杜令 一:虽共蒿兰伍，南朝有宗祖。莫打绿袍人，空中且歌舞。
东柯院妖谑杜令 二:堪怜木边土，非儿不似女。瘦马上高山，登临何自苦。
鱼腹丹书:九登龙门山，三饮太湖水。毕竟不成龙，命负张胡子。
孙长史女与焦封赠荅诗 一:妾失鸳鸯伴，君方萍梗游。少年欢醉后，只恐苦相留。
孙长史女与焦封赠荅诗 二:心常名宦外，终不耻狂游。误入桃源里，仙家争肯留。
孙长史女与焦封赠荅诗 三:鹊桥织女会，也是不多时。今日送君处，羞言连理枝。
孙长史女与焦封赠荅诗 四:但保同心结，无劳织锦诗。苏秦求富贵，自有一回时。
石瓮寺灯魅诗 二:金殿不胜秋，月斜石楼冷。谁是相顾人，褰帷吊孤影。
袁长官女诗 一:彼见是忘忧，此看同腐草。青山与白云，方展我怀抱。
真符女与申屠澄赠和诗 一:一尉惭梅福，三年媿孟光。此情何所喻，川上有鸳鸯。
真符女与申屠澄赠和诗 二:琴瑟情虽重，山林志自深。常忧时节变，辜负百年心。
青衣春条诗:幽室锁妖艳，无人兰蕙芳。春风三十载，不尽罗衣香。
庐山女赠朱朴 一:但持冰洁心，不识风霜冷。任是怀礼容，无人顾形影。
新林驿女吟示欧阳训:月明阶悄悄，影只腰身小。谁是鶱翔人，愿为比翼鸟。
白衣女子木叶上诗:桃花洞口开，香蘂落莓苔。佳景虽堪翫，萧郎殊未来。
梦中诗:耸辔排金阙，乘轩上汉槎。浮名何足恋，高举入烟霞。
梦中诗:卜筑郊原古，青山无四邻。扶疎遶屋树，寂寞独归人。
梦崔嘏妻诗:莫以真留妾，从他理管弦。容华难久驻，知得几多年。
梦中歌 四:切切夕风急，露滋庭草湿。良人去不回，焉知掩闺泣。
梦中歌 五:萤火穿白杨，悲风入荒草。疑是梦中游，愁迷故园道。
梦中歌 六:花前始相见，花下又相送。何必言梦中，人生尽如梦。
与欧阳询互嘲 一:耸膊成山字，埋肩不出头。谁家麟角上，画此一猕猴。
与欧阳询互嘲 二:索头连背暖，漫裆畏肚寒。只因心浑浑，所以面团团。
又嘲屏墙:高下八九尺，东西六七步。突兀当厅坐，几许遮贤路。
嘲崔左丞:崔子曲如钩，随例得封侯。髆上全无项，胸前别有头。
嘲高士廉木履:刺鼻何曾嚏，蹋面不知嗔。高生两个齿，自谓得胜人。
书化度藏院壁:将肉遣狼守，置骨向狗头。自非阿罗汉，焉能免得偷。
与讲师互谑:甘桃不结实，苦李压低枝。轮王千个子，巷伯勿孙儿。
咏兴善寺佛殿灾:道善何曾善，言兴且不兴。如来烧赤尽，惟有一羣僧。
咏静乐县主:马带桃花锦，帬衔绿草罗。定知帏帽底，仪容似大哥。
嘲李叔慎贺兰僧伽杜善贤:叔慎骑乌马，僧伽把漆弓。唤取长安令，共猎北山熊。
嘲父:陆余庆，笔头无力觜头硬。一朝受辞讼，十日判不竟。
咏痴:榆儿复榆妇，造屋兼造车。十七八九夜，还书复借书。
歇后:面作天地玄，鼻有雁门紫。既无左达承，何劳罔谈彼。
送司功入京:崇裕有幸会，得遇明流行。司士向京去，旷野哭声哀。
岭南归后献诗:龙褒有何罪，天恩放岭南。敕知无罪过，追来与将军。
初到沧州呈州官:遥看沧海城，杨柳郁青青。中央一羣汉，聚坐打杯觥。
秋日述怀:檐前飞七百，雪白后园强。饱食房里侧，家粪集野蜋。
喜雨:暗去也没雨，明来也没云。日头赫赤出，地上绿氤氲。
咏王主敬:有意嫌兵部，专心望考功。谁知脚踜蹬，却落省墙东。
与李全交诗:御史非常任，参军不久居。待君迁转后，此职还到余。
嘲赵谦光:员外由来美，郎中望亦优。宁知粉署里，飜作土山头。
荅贺遂涉:锦帐随情设，金炉任意熏。唯愁员外置，不应列星文。
嘲柳州柳子厚:柳州柳刺史，种柳柳江边。柳管依然在，千秋柳拂天。
嘲黔南观察南卓:终南南太守，南郡在云南。闲向南亭醉，南风变俗谈。
戏简朱坛诗:昔人有玉盌，击之千里鸣。今日覩斯文，盌有当时声。
嘲妓 一:虽得苏方木，犹贪玳瑁皮。怀胎十个月，生下昆仑儿。
拟权龙褒体赠鄠县李令及寄朝右:鄠县李长官，横琴膝上弄。不闻有政声，但见手子动。
戏妻族语不正:呼十却为石，唤针将作真。忽然云雨至，总道是天因。
口号:素脊鸣秋杖，乌鞾响暮厅。刃飞三尺雪，白日落文星。
题中书壁:侧坡蛆蜫蜦，蚁子竞来拖。一朝白雨中，无钝无喽罗。
嘲染家:紫绿终朝染，因何不识非。莆田竹木贵，背负十柴归。
嘲僧惟恭:灵岿作尽业，惟恭继其迹。地狱千万重，莫厌排头人。
孔庙口号:破落三间屋，萧条一旅人。不知负何事，生死厄于陈。
题僧院:走却坐禅客，移将不动尊。世间颠倒事，八万四千门。
咏垂丝蜘蛛嘲云辨僧:吃得肚婴撑，寻思绕寺行。空中设罗网，只待杀众生。
哭亡将诗:自是碙砂发，非干骇石伤。牒高身上职，盌大背边创。
咏刺猬:行似针毡动，卧若栗球圆。莫欺如此大，谁敢便行拳。
谒贵公子不礼书格子屏风:道格何曾格，言糊又不糊。浑身总是眼，还解识人无。
咏月:当涂当涂见，芜湖芜湖见。八月十五夜，一似没柄扇。
讽刘炎索贿诗:未到桃源时，长忆出家景。及到桃源了，还似鉴中影。
与李荣互谑:姓李应须礼，言荣又不荣。身长三尺半，头毛犹未生。
广州三樵歌:奉敕追三樵，随侯傍道走。回头语李郎，唤取尔朱九。
三御史咏:韦子凝而密，任生直且狂。可怜元福庆，也学坐凝床。
台中里行咏:柱下虽为史，台中未是官。何时闻必也，早晚见任端。
嘲四相:确确无余事，钱财总被收。商人都不管，货赂几时休。
改魏扶诗:叶落满庭阴，朱门试院深。昔年辛苦地，今日负前心。
吹火诗 一:吹火朱唇动，添薪玉腕斜。遥看烟里面，大似雾中花。
吹火诗 二:吹火青唇动，添薪黑腕斜。遥看烟里面，恰似鸠盘荼。
又判争猫儿状:猫儿不识主，傍家搦老鼠。两家不须争，将来与裴谞。
刺左右膊诗:野鸭滩头宿，朝朝被鹘梢。忽惊飞入水，留命到今朝。
廉州人歌:廉州颜有道，性行同庄老。爱民如赤子，不杀非时草。
鲁城民歌:鲁地抑种稻，一概被水沫。年年索蟹夫，百姓不可活。
黄州左公歌:我欲逃乡里，我欲去坟墓。左公今既来，谁忍弃之去。
又歌:吾乡有鬼巫，惑人人不知。天子正尊信，左公能杀之。
舒州人歌:邻邑谷不登，我土丰粢盛。禾稼美如云，实系我使君。
劝进疏引谶 一:东海十八子，八井唤三军。手持双白雀，头上戴紫云。
劝进疏引谶 二:丁丑语甲子，深藏八堂里。何意坐堂里，中央有天子。
普满题潞州佛舍:此水连泾水，双珠血满川。青牛将赤虎，还号太平年。
越中狂生题旗亭:日日草重生，悠悠傍秦城。诸侯逐兔白，夏满镜湖平。
宋善威诗:月落三株树，日映九重天。良夜欢宴罢，暂别庚申年。
皮日休造黄巢谶:欲知圣人姓，田八二十一。欲知圣人名，果头三屈律。
南汉罗浮古剑篆文:丁与水同宫，王将耳口同。尹来居口上，山岫获重重。
古墓卜地词:尔后一千岁，此地化为泉。赖逢邬侍御，移我向高原。
涟水古冢缾文:一双青乌子，飞来五两头。借问船轻重，寄信到扬州。
沈彬圹篆:佳城今已开，虽开不葬埋。漆灯犹未灭，留待沈彬来。
时人为屈突语:宁食三斗艾，不见屈突盖。宁服三斗葱，不逢屈突通。
时人为邹昉语:萧佺驸马子，邹昉骆驼儿。非关道德合，只为钱相知。
陕州语:不须赛神明，不必求巫祝。尔莫犯卢公，立便有祸福。
省中语:后行祠屯，不博中行都门。中行礼部，不博前行驾库。
俗谚:白日无谈人，谈人则害生。昏夜无说鬼，说鬼则怪至。
李白名许云封谜:树下彼何人，不语真吾好。语若及日中，烟霏谢成宝。
客题青龙寺门:龛龙去东海，时日隐西斜。敬文今不在，碎石入流沙。
李敬玄谣:洮河李阿婆，鄯州王伯母。见贼不敢鬬，总由曹新妇。
永淳中童谣:新禾不入箱，新麦不入场。迨及八九月，狗吠空垣墙。
武后长寿元年民间谣:补阙连车载，拾遗平斗量。欔槌侍御史，盌脱侍中郎。
续谣:评事不读律，博士不寻章。糊心宣抚使，眯目圣神皇。
神龙后乌鹊窠谣:山南乌鹊窠，山北金骆驼。镰柯不凿孔，斧子不施柯。
吏部谣:岑愔獠子后，崔湜令公孙。三人相比校，莫贺咄骨浑。
鲤鱼儿谣:可怜圣善寺，身着绿毛衣。牵来河里饮，蹋杀鲤鱼儿。
两京童谣:不怕上兰单，惟愁荅辨难。无钱求案典，生死任都官。
山阴老人伪谣:欲识圣人姓，千里草青青。欲识圣人名，日从日上生。
沈询:莫打南来雁，从他向北飞。打时双打取，莫遣两分离。
钟传客占历日包橘:太岁当头坐，诸神不敢当。其中有一物，常带洞庭香。
方龟精为钱元懿卜词:太乙接天河，金华宝贝多。郡侯六十六，别处不经过。
射覆巾子:近来好裹束，各自竞尖新。秤无三五两，因何号一斤。
射覆二鸡子:此物不难知，一雄兼一雌。谁将打破看，方明混沌时。
李廷珪藏墨诀:赠尔乌玉玦，泉清硏须洁。避暑悬葛囊，临风度梅月。
陈家紫藤花下赠周判官:藤花无次第，万朵一时开。不是周从事，何人唤我来。
雨中看山榴落花:山榴逼砌栽，山火一团开。尽日风兼雨，春渠拥作堆。
雪晴:春来冰未泮，冬至雪初晴。为报方袍客，丰年瑞已成。
上安禄山:象曰云雷屯，大君理经纶。马上取天下，雪中朝海神。
横吹曲辞 洛阳陌:白玉谁家郎，回车渡天津。看花东上陌，惊动洛阳人。
横吹曲辞 长安道:此地无驻马，夜中犹走轮。所以路旁草，少于衣上尘。
横吹曲辞 白鼻騧:为底胡姬酒，长来白鼻騧。摘莲抛水上，郎意在浮花。
相和歌辞 江南曲:嫁得瞿塘贾，朝朝误妾期。早知潮有信，嫁与弄潮儿。
相和歌辞 江南曲 一:鱼戏莲叶间，参差隐叶扇。鵁鶄鸀鳿窥，潋滟无因见。
相和歌辞 江南曲 二:鱼戏莲叶东，初霞射红尾。傍临谢山侧，恰值清风起。
相和歌辞 江南曲 三:鱼戏莲叶西，盘盘舞波急。潜依曲岸凉，正对斜光入。
相和歌辞 江南曲 四:鱼戏莲叶南，欹危午烟迭。光摇越鸟巢，影乱吴娃檝。
相和歌辞 江南曲 五:鱼戏莲叶北，澄阳动微涟。回看帝子渚，稍背鄂君船。
相和歌辞 挽歌二首 一:阴风吹黄蒿，挽歌渡秋水。车马却归城，孤坟月明里。
相和歌辞 采桑:春来南雁归，日去西蚕远。妾思纷何极，客游殊未返。
相和歌辞 王昭君:汉使南还尽，胡中妾独存。紫台绵望绝，秋草不堪论。
相和歌辞 王昭君三首 二:揜涕辞丹凤，衔悲向白龙。单于浪惊喜，无复旧时容。
相和歌辞 王昭君三首 三:胡地无花草，春来不似春。自然衣带缓，非是为腰身。
相和歌辞 王昭君三首 一:自嫁单于国，长衔汉掖悲。容颜日顦顇，有甚画图时。
相和歌辞 王昭君三首 二:厌践冰霜域，嗟为边塞人。思从汉南猎，一见汉家尘。
相和歌辞 王昭君三首 三:闻有南河信，传闻杀画师。始知君惠重，更遣画蛾眉。
相和歌辞 王昭君二首 二:昭君拂玉鞍，上马啼红颊。今日汉宫人，明朝胡地妾。
相和歌辞 王昭君:锦车天外去，毳幕云中开。魏阙苍龙远，萧关赤雁哀。
相和歌辞 王昭君:仙娥今下嫁，骄子自同和。剑戟归田尽，牛羊绕塞多。
相和歌辞 铜雀妓:魏王铜雀妓，日暮管弦清。一见西陵树，悲心舞不成。
相和歌辞 铜雀妓:恨唱歌声咽，愁飜舞袖迟。西陵日欲暮，是妾断肠时。
相和歌辞 从军行五首 二:孤心眠夜雪，满眼是秋沙。万里犹防塞，三年不见家。
相和歌辞 从军行五首 三:却望冰河阔，前登雪岭高。征人几多在，又拟战临洮。
相和歌辞 从军行五首 四:胡风千里惊，汉月五更明。纵有还家梦，犹闻出塞声。
相和歌辞 从军行五首 五:暮雪连青海，阴云覆白山。可怜班定远，出入玉门关。
相和歌辞 从军行三首 一:旌甲从军久，风云识阵难。今朝韩信计，日下斩成安。
相和歌辞 从军行三首 二:燕颔多奇相，狼头敢犯边。寄言班定远，正是立功年。
相和歌辞 相逢行二首 二:相逢红尘内，高揖黄金鞭。万户垂杨里，君家阿那边。
相和歌辞 塘上行:藕花凉露湿，花缺藕根涩。飞下雌鸳鸯，塘水声溢溢。
相和歌辞 怨诗三首 一:罗敷初总髻，蕙芳正娇小。月落始归船，春眠恒着晓。
相和歌辞 怨诗三首 二:何处期郎游？小苑花台间。相忆不可见，且复乘月还。
相和歌辞 怨诗三首 三:别来花照路，别后露垂叶。歌舞须及时，如何坐悲妾。
相和歌辞 怨诗二首 一:楼前桃李疎，池上芙蓉落。织锦犹未成，虫声入罗幕。
相和歌辞 怨诗二首 二:妾有罗衣裳，秦王在时作。为舞春风多，秋来不堪着。
相和歌辞 怨诗:试妾与君泪，两处滴池水。看取芙蓉花，今年为谁死。
相和歌辞 长门怨:空宫古廊殿，寒月照斜晖。卧听未央曲，满箱歌舞衣。
相和歌辞 班倢伃三首 一:玉窗萤影度，金殿人声绝。秋夜守罗帏，孤灯耿不灭。
相和歌辞 班倢伃三首 二:宫殿生秋草，君王恩幸疎。那堪闻凤吹，门外度金舆。
相和歌辞 班倢伃三首 三:怪来妆阁闭，朝下不相迎。总向春园里，花间语笑声。
相和歌辞 倢伃怨:长信宫中草，年年愁处生。故侵珠履迹，不使玉阶行。
相和歌辞 玉阶怨:玉阶生白露，夜久侵罗袜。却下水精帘，玲珑望秋月。
相和歌辞 杂怨三首 二:良人昨日去，明日又不还。别时各有泪，零落青楼前。
相和歌辞 子夜冬歌:寂寥抱冬心，裁罗又褧褧。夜久频挑灯，霜寒剪刀冷。
相和歌辞 子夜冬歌:朔风扣羣木，岩霜凋百草。借问月中人，安得长不老。
相和歌辞 子夜四时歌六首 春歌二首 一:青楼含日光，绿池起风色。赠子同心花，殷勤此何极。
相和歌辞 子夜四时歌六首 春歌二首 二:陌头杨柳枝，已被春风吹。妾心正断绝，君怀那得知。
相和歌辞 子夜四时歌六首 秋歌二首 一:邀欢空伫立，望美频回顾。何时复采菱？江中密相遇。
相和歌辞 子夜四时歌六首 冬歌二首 一:北极严气升，南至温风谢。调丝竞短歌，拂枕怜长夜。
相和歌辞 子夜四时歌六首 冬歌二首 二:帷横双翡翠，被卷两鸳鸯。婉态不自得，宛转君王床。
相和歌辞 子夜四时歌四首 春歌:山连翠羽屏，草接烟华席。望尽南飞燕，佳人断信息。
相和歌辞 子夜四时歌四首 夏歌:兰眼抬露斜，莺唇映花老。金龙倾漏尽，玉井敲冰早。
相和歌辞 子夜四时歌四首 秋歌:凉汉清泬寥，衰林怨风雨。愁听络纬唱，似与羇魂语。
相和歌辞 子夜四时歌四首 冬歌:南光走冷圭，北籁号空木。年年任霜霰，不减篔筜绿。
相和歌辞 大子夜歌二首 一:歌谣数百种，子夜最可怜。慷慨吐清音，明转出天然。
相和歌辞 大子夜歌二首 二:丝竹发歌响，假器扬清音。不知歌谣妙，声势出口心。
相和歌辞 子夜警歌二首 一:镂椀传绿酒，雕炉熏紫烟。谁知苦寒调，共作白雪弦。
相和歌辞 子夜警歌二首 二:恃爱如欲进，含羞出不前。朱口发艳歌，玉指弄娇弦。
相和歌辞 碧玉歌:碧玉上宫妓，出入千花林。珠被玳瑁床，感郎情意深。
相和歌辞 读曲歌五首 一:窗中独自起，帘外独自行。愁见蜘蛛织，寻思直到明。
相和歌辞 读曲歌五首 二:碓上米不舂，窗中丝罢络。看渠驾去车，定是无四角。
相和歌辞 读曲歌五首 三:不见心相许，徒云脚漫勤。摘荷空摘叶，是底采莲人。
相和歌辞 读曲歌五首 四:窗外山魈立，知渠脚不多。三更机底下，摸着是谁梭。
相和歌辞 读曲歌五首 五:郎去摘黄瓜，郎来收赤枣。郎耕种麻地，今作西舍道。
相和歌辞 玉树后庭花:轻车何草草，独唱后庭花。玉座谁为主，徒悲张丽华。
相和歌辞 三阁词四首 一:贵人三阁上，日晏未梳头。不应有恨事，娇甚却成愁。
相和歌辞 三阁词四首 二:珠箔曲琼钩，子细见扬州。北兵那得度，浪语判悠悠。
相和歌辞 三阁词四首 三:沈香帖阁柱，金缕画门楣。回首降幡下，已见黍离离。
相和歌辞 三阁词四首 四:三人出眢井，一身登槛车。朱门漫临水，不可见鲈鱼。
相和歌辞 乌夜啼:众鸟各归枝，乌乌尔不栖。还应知妾恨，故向绿窗啼。
相和歌辞 莫愁乐:侬居石城下，郎到石城游。自郎石城出，长在石城头。
相和歌辞 估客乐:海客乘天风，将船远行役。譬如云中鸟，一去无踪迹。
相和歌辞 襄阳乐:大堤花月夜，长江春水流。东风正上信，春夜特来游。
相和歌辞 襄阳曲二首 一:蕙草娇红蕚，时光舞碧鸡。城中美年少，相见白铜鞮。
相和歌辞 襄阳曲二首 二:少年襄阳地，来往襄阳城。城中轻薄子，知妾解秦筝。
相和歌辞 采莲曲:玉溆花红发，金塘水碧流。相逢畏相失，并着采莲舟。
琴曲歌辞 湘妃:帝子不可见，秋风来暮思。婵娟湘江月，千载空蛾眉。
琴曲歌辞 昭君怨 二:汉庭无大议，戎虏几先和。莫羡倾城色，昭君恨最多。
琴曲歌辞 蔡氏五弄 游春曲二首 一:万树江边杏，新开一夜风。满园深浅色，照在绿波中。
琴曲歌辞 蔡氏五弄 游春曲二首 二:上苑何穷树，花开次第新。香车与丝骑，风静亦生尘。
琴曲歌辞  游春辞三首 一:晚游临碧殿，日上望春亭。芳树罗仙仗，晴山展翠屏。
琴曲歌辞  游春辞三首 二:一夜好风吹，新花一万枝。风前调玉管，花下簇金羁。
琴曲歌辞  游春辞三首 三:阊阖春风起，蓬莱雪水消。相将折杨柳，争取最长条。
琴曲歌辞  渌水曲:渌水明秋月，南湖采白苹。荷花娇欲语，愁杀荡舟人。
琴曲歌辞 秋风引:何处秋风至？萧萧送鴈羣。朝来入庭树，孤客最先闻。
杂曲歌辞 妾薄命:虽入秦帝宫，不上秦帝床。夜夜玉窗里，与他卷罗裳。
杂曲歌辞 妾薄命三首 三:自从君弃妾，憔悴不羞人。惟余坏粉泪，未免映衫匀。
杂曲歌辞 妾薄命:妾年初二八，两度嫁狂夫。薄命今犹在，坚贞扫地无。
杂曲歌辞 少年行三首 二:自拳五色球，迸入他人宅。却捉苍头奴，玉鞭打一百。
杂曲歌辞 少年行三首 三:面白如削玉，猖狂曲江曲。马上黄金鞍，适来新赌得。
杂曲歌辞 长乐少年行:遗却珊瑚鞭，白马骄不行。章台折杨柳，春草路旁情。
杂曲歌辞 丽人曲:红颜称绝代，欲并真无侣。独有镜中人，由来自相许。
杂曲歌辞 自君之出矣:自君之出矣，梁尘静不飞。思君如满月，夜夜减容晖。
杂曲歌辞 自君之出矣:自君之出矣，弦吹绝无声。思君如百草，撩乱逐春生。
杂曲歌辞 自君之出矣:自君之出矣，宝镜为谁明。思君如陇水，长闻呜咽声。
杂曲歌辞 自君之出矣:自君之出矣，万物看成古。千寻葶苈枝，争奈长长苦。
杂曲歌辞 长相思:辽阳望河县，白首无由见。海上珊瑚枝，年年寄春燕。
杂曲歌辞 长相思二首 一:君行登陇上，妾梦在闺中。玉筯千行落，银床一半空。
杂曲歌辞 长相思二首 二:绮席春眠觉，纱窗晓望迷。朦胧残梦里，犹自在辽西。
杂曲歌辞 远别离二首 一:杨柳黄金穗，梧桐碧玉枝。春来消息断，早晚是归时。
杂曲歌辞 远别离二首 二:玳织鸳鸯履，金装翡翠簪。畏人相问着，不拟到城南。
杂曲歌辞 新别离:手把杏花枝，未曾经别离。黄昏掩闺后，寂寞自心知。
杂曲歌辞 今别离:送别未能旋，相望连水口。船行欲映洲，几度急摇手。
杂曲歌辞 荆州乐二首 一:渚宫杨柳暗，麦城朝雉飞。可怜踏青伴，乘暖着轻衣。
杂曲歌辞 荆州乐二首 二:今日好南风，商旅相催发。沙头樯竿上，始见春江阔。
杂曲歌辞 纪南歌:风烟纪南城，尘土荆门路。天寒猎兽者，走上樊姬墓。
杂曲歌辞 长干曲四首 一:君家定何处？妾住在横塘。停舟暂借问，或恐是同乡。
杂曲歌辞 长干曲四首 二:家临九江水，去来九江侧。同是长干人，生小不相识。
杂曲歌辞 长干曲四首 三:下渚多风浪，莲舟渐觉稀。那能不相待，独自逆潮归。
杂曲歌辞 长干曲四首 四:三江潮水急，五湖风浪涌。由来花性轻，莫畏莲舟重。
杂曲歌辞 小长干曲:月暗送湖风，相寻路不通。菱歌唱不辍，知在此塘中。
杂曲歌辞 王孙游:自与王孙别，频看黄鸟飞。应由春草误，着处不成归。
杂曲歌辞 上皇三台:不寐倦长更，披衣出户行。月寒秋竹冷，风切夜窗声。
杂曲歌辞 起夜来:香销连理带，尘覆合欢杯。懒卧相思枕，愁吟起夜来。
杂曲歌辞 起夜半:念远心如烧，不觉中夜起。桃花带露泛，立在月明里。
杂曲歌辞 夜夜曲:愁人夜独伤，灭烛卧兰房。祗恐多情月，旋来照妾床。
杂曲歌辞 定情乐:敢嗟君不怜，自是命不谐。着破三条裾，却还双股钗。
杂曲歌辞 春江曲:江水春沉沉，上有双竹林。竹叶坏水色，郎亦坏人心。
杂曲歌辞 春江曲:摇漾越江春，相将看白苹。归时不觉夜，出浦月随人。
杂曲歌辞 春江曲二首 一:家寄征江岸，征人几岁游。不知潮水信，每日到沙头。
杂曲歌辞 春江曲二首 二:乘晓南湖去，参差迭浪横。前洲在何处？雾里鴈嘤嘤。
杂曲歌辞 树中草:青青树中草，托根非不危。草生树却死，荣枯君可知。
杂曲歌辞 春游曲三首 一:烟柳飞轻絮，风榆落小钱。蒙蒙百花里，罗绮竞秋千。
杂曲歌辞 春游曲三首 二:骋望登香阁，争高下砌台。林间踏青去，席上意钱来。
杂曲歌辞 春游曲三首 三:行乐三春节，林花百和香。当年重意气，先占鬬鸡场。
杂曲歌辞 乐府三首 一:莲子不可得，荷花生水中。犹胜道傍柳，无事荡春风。
杂曲歌辞 乐府三首 二:渌萍与荷叶，同时一水中。风吹荷叶在，渌萍西复东。
杂曲歌辞 乐府三首 三:莲花未开时，苦心终日卷。春水徒荡漾，荷花未开展。
杂曲歌辞 乐府:芙蓉初出水，菡萏露中花。风吹着枯木，无奈值空槎。
杂曲歌辞 古曲五首 一:可怜江北女，惯唱江南曲。摇荡木兰舟，双凫不成浴。
杂曲歌辞 古曲五首 二:郎为匕上香，妾为笼上灰。归时虽暖热，去罢生尘埃。
杂曲歌辞 古曲五首 三:夜裁鸳鸯绮，朝织蒲桃绫。欲试一寸心，待缝三尺冰。
杂曲歌辞 古曲五首 四:怜时鱼得水，怨罢商与参。不如山支子，却解结同心。
杂曲歌辞 古曲五首 五:红颜感暮花，白日同流水。思君如孤灯，一夜一心死。
杂曲歌辞 高句丽:金花折风帽，白马小迟回。翩翩舞广袖，似鸟海东来。
杂曲歌辞 水调 歌第五:双带仍分影，同心巧结香。不应须换彩，意欲媚浓妆。
杂曲歌辞 水调 入破第六彻:闺烛无人影，罗屏有梦魂。近来音耗绝，终日望君门。
杂曲歌辞 堂堂 一:镂月成歌扇，裁云作舞衣。自怜回雪影，好取洛川归。
杂曲歌辞 堂堂 二:懒正鸳鸯被，羞褰玳瑁床。春风别有意，密处也寻香。
杂曲歌辞 凉州 歌第三:开箧泪沾襦，见君前日书。夜台空寂寞，犹见紫云车。
丁巳上元日放三雉:婴网虽皆困，褰笼喜共归。无心期尔报，相见莫惊飞。
喷玉泉冥会诗八首 白衣叟途中吟二首 二:厌世逃名者，谁能荅姓名。曾闻王乐否，眷取路傍情。
和重阳锡宴御制诗:四方无事去，宸豫杪秋来。八水寒光起，千山霁色开。
南歌子词三首 二:不信长相忆，抬头问取天。风吹荷叶动，无夜不摇莲。
南歌子词三首 三:簳蜡为红烛，情知不自由。细丝斜结网，争奈眼相钩。
东阳涵碧亭:高低竹杂松，积翠复留风。路剧阴溪里，寒生暑气中。
晚春江晴寄友人:晚日低霞绮，晴山远画眉。春青河畔草，不是望乡时。
凉州词:树发花如锦，莺啼柳若丝。更游欢宴地，悲见别离时。
句:争挥钩弋手，竞耸踏摇身。伤颊讵关舞，捧心非効嚬。
述怀:白首成何事，无欢可替悲。空余酒中兴，犹似少年时。
三月晦日送客:野酌乱无巡，送君兼送春。明年春色至，莫作未归人。
静夜相思:山空天籁寂，水榭延轻凉。浪定一浦月，藕花闲自香。
桂州经佳人故居:桂水依旧绿，佳人本不还。秖应随暮雨，飞入九疑山。
放鱼:早觅为龙去，江湖莫漫游。须知香饵下，触口是铦钩。
莲叶:根是泥中玉，心承露下珠。在君塘下种，埋没任春蒲。
客愁二首 一:客愁看柳色，日日逐春深。荡漾春风起，谁知历乱心。
客愁二首 二:客愁看柳色，日日逐春长。凭送湘流水，绵绵入帝乡。
洞庭干二首 一:借问蓬莱水，谁逢清浅年。伤心云梦泽，岁岁作桑田。
洞庭干二首 二:朱宫紫贝阙，一旦作沙洲。八月还平在，鱼虾不用愁。
病起别主人:益媿千金少，情将一饭殊。恨无泉客泪，尽泣感恩珠。
火炉前坐:孤灯照不寐，风雨满西林。多少关心事，书灰到夜深。
古词:一合相思泪，临江洒素秋。碧波如会意，却与向西流。
嘲卖药翁:斸尽春山土，辛勤卖药翁。莫抛破笠子，留作败天公。
伤小女痴儿:哭尔春日短，支颐长叹嗟。不如半死树，犹吐一枝花。
青鹢:独立蒹葭雨，低飞浦屿风。须知毛色下，莫入鹭鸶丛。
池塘晚景:风荷珠露倾，惊起睡鵁鶄。月落池塘静，金刀剪一声。
投从叔:可惜出羣蹄，毛焦久卧泥。孙阳如不顾，骐骥向谁嘶。
恼自澄:常闻天女会，玉指散天花。莫遣春风里，红芳点袈裟。
读贾谊传:卑湿长沙地，空抛出世才。已齐生死理，服鸟莫为灾。
寄人:寄语双莲子，须知用意深。莫嫌一点苦，便拟弃莲心。
寄韦秀才:荆台兰渚客，寥落共含情。空馆相思夜，孤灯照雨声。
春日寄友:晴气熏樱蘂，丰蒙雪满林。请君三斗酒，醉卧白罗岑。
题竹:一顷含秋绿，森风十万竿。气吹朱夏转，声扫碧霄寒。
怀初公:不见休上人，空伤碧云思。何处开宝书，秋风海光寺。
龙安寺佳人阿最歌八首 一:团团明月面，冉冉柳枝腰。未入鸳鸯被，心长似火烧。
龙安寺佳人阿最歌八首 二:见面知何益，闻名忆转深。拳挛荷叶子，未得展莲心。
龙安寺佳人阿最歌八首 三:欲摘不得摘，如看波上花。若敎亲玉树，情愿作蒹葭。
龙安寺佳人阿最歌八首 四:门路穿茶焙，房门映竹烟。会须随鹿女，乞火到窗前。
龙安寺佳人阿最歌八首 五:不是求心印，都缘爱绿珠。何须同泰寺，然后始为奴。
龙安寺佳人阿最歌八首 六:既为金界客，任改净人名。愿扫琉璃地，烧香过一生。
龙安寺佳人阿最歌八首 七:素腕撩金索，轻红约翠纱。不如栏下水，终日见桃花。
龙安寺佳人阿最歌八首 八:第一龙宫女，相怜是阿谁。好鱼输獭尽，白鹭镇长饥。
野鸭:鸂鶒借毛衣，喧呼鹰隼稀。云披菱藻地，任汝作羣飞。
剑客:十年磨一剑，霜刃未曾试。今日把似君，谁为不平事。
口号:中夜忽自起，汲此百尺泉。林木含白露，星斗在青天。
宿悬泉驿:晓行沥水楼，暮到悬泉驿。林月值云遮，山灯照愁寂。
绝句:海底有明月，圆于天上轮。得之一寸光，可买千里春。
咏韩氏二子:千岩一尺璧，八月十五夕。清露堕桂花，白鸟舞虚碧。
送别:丈夫未得意，行行且低眉。素琴弹复弹，会有知音知。
上谷送客游江湖:莫叹迢遰分，何殊咫尺别。江楼到夜登，还见南台月。
送郑山人游江湖:南游衡岳上，东往天台里。足蹑华顶峰，目观沧海水。
对菊:九日不出门，十日见黄菊。灼灼尚繁英，美人无消息。
寄令狐相公:策杖驰山驿，逢人问梓州。长江那可到，行客替生愁。
投李益:四十归燕字，千年外始吟。已将书北岳，不用比南金。
雨中怀友人:对雨思君子，尝茶近竹幽。儒家邻古寺，不到又逢秋。
寄远:家住锦水上，身征辽海边。十书九不到，一到忽经年。
上乐使君救康成公:曾梦诸侯笑，康囚议脱枷。千根池里藕，一朵火中花。
[昆]明池泛舟:一枝青竹榜，泛泛绿萍里。不见钓鱼人，渐入秋塘水。
感事呈所知:竞爱松筠翠，皆怜桃李芳。如求济世广，桑柘愿商量。
贻青阳宰:征赋常登限，名山管最多。吏闲民讼少，时得访烟萝。
游茅山二首 一:绿藓深迎步，红霞烂满衣。洞天应不远，鸾鹤向人飞。
游茅山二首 二:茅许仙踪在，烟霞一境清。夷希何许叩，松径月空明。
再到山阳寻故人不遇二首 一:维舟登野岸，因访故人居。乱后知何处，荆榛匝弊庐。
再到山阳寻故人不遇二首 二:欲问当年事，耕人都不知。空余堤上柳，依旧自垂丝。
梅花:羣木方憎雪，开花长在先。流莺与舞蝶，不见许因缘。
柳絮:年年二月暮，散乱杂飞花。雨过微风起，狂飘千万家。
早春:一种和风至，千花未放妍。草心并柳眼，长是被恩先。
春云:阴去为膏泽，晴来媚晓空。无心亦无滞，舒卷在东风。
观人读春秋:日觉儒风薄，谁将霸道羞。乱臣无所惧，何用读春秋。
天阙山绝句:散诞爱山客，凄凉怀古心。寒风天阙晚，尽日倚轩吟。
行园树:松节凌霜久，蓬根逐吹频。羣生各有性，桃李但争春。
题雷公井:揜霭愚公谷，萧寥羽客家。俗人知处所，应为有桃花。
离歌辞五首 一:莫折红芳树，但知尽意看。狂风幸无意，那忍折教残。
离歌辞五首 二:朝日城南路，旌旗照绿芜。使君何处去，桑下觅罗敷。
离歌辞五首 三:事与年俱往，情将分共深。莫惊容鬓改，只是旧时心。
离歌辞五首 四:暂别劳相送，佳期愿莫违。朱颜不须老，留取待郎归。
离歌辞五首 五:拂匣收珠佩，回灯拭薄妆。莫嫌春夜短，匹似楚襄王。
清明日清远峡作:岭外春过半，途中火又新。殷勤清远峡，留恋北归人。
自题山亭三首 一:簪组非无累，园林未是归。世喧长不到，何必故山薇。
自题山亭三首 二:小舫行乘月，高斋卧看山。退公聊自足，争敢望长闲。
自题山亭三首 三:跂石仍临水，披襟复挂冠。机心忘未得，棊局与鱼竿。
北苑侍宴杂咏诗 竹:劲节生宫苑，虚心奉豫游。自然名价重，不羡渭川侯。
北苑侍宴杂咏诗 松:细韵风中远，寒青雪后浓。繁阴堪避雨，効用待东封。
北苑侍宴杂咏诗 水:碧草垂低岸，东风起细波。横汾从游宴，何谢到天河。
北苑侍宴杂咏诗 风:昨朝纔解冻，今日又开花。帝力无人识，谁知玩物华。
北苑侍宴杂咏诗 菊:细丽披金彩，氛氲散远馨。泛杯频奉赐，缘解制颓龄。
建州节帅更代筵上献诗:旌旗赴天台，溪山晓色开。万家悲更喜，迎佛送如来。
江上枫:江枫自蓊郁，不竞松筠力。一叶落渔家，残阳带秋色。
夜夜曲:自从君去夜，锦幌孤兰麝。欹枕对银缸，秦筝绿窗下。
村行:暧暧村烟暮，牧童出深坞。骑牛不顾人，吹笛寻山去。
感怀诗:昨日方髽髻，如今满颔髯。紫阁无心恋，青山有意潜。
李皋试诗:似玉来投狱，抛家去就枷。可怜两片木，夹却一枝花。
咏椶树:叶似新蒲绿，身如乱锦缠。任君千度剥，意气自冲天。
句:新霜染枫叶，皎月借芦花。废宅寒塘水，荒坟宿草烟。
自叙:中剑斫耳缺，被箭射胛过。为将须有胆，有胆即无贾。
使风:风起即千里，风回翻问津。沈思宦游者，何啻使风人。
金口步:两山鬬咽喉，羣石矗牙齿。行客无限怨，横吞一江水。
采桑女二首 一:渡水采桑归，蚕老催上机。扎扎得盈尺，轻素何人衣。
采桑女二首 二:采桑知蚕饥，投梭惜夜迟。谁夸罗绮丛，新画学月眉。
渡溪:渡溪溪水急，水溅罗衣湿。日暮犹未归，盈盈水边立。
落叶:素律铄欲脆，青女妒复稀。月冷天风吹，叶叶干红飞。
霞:拂拂生残晖，层层如裂绯。天风翦成片，疑作仙人衣。
巴江:巴江江水色，一带浓蓝碧。仙女瑟瑟衣，风梭晚来织。
赋得御制句朔野阵云飞:塞日穿痕断，边鸿背影飞。缥缈浮黄屋，阴沈护御衣。
题西施浣纱石:一朝入紫宫，万古遗芳尘。至今溪边花，不敢娇青春。
归四明:海色连四明，仙舟去容易。天籍岂輙问，不是卑朝士。
春怨:打起黄莺儿，莫教枝上啼。啼时惊妾梦，不得到辽西。
伤死奴:丹籍生涯浅，黄泉归路深。不及江陵树，千秋长作林。
侍宴赋得起坐弹鸣琴二首 二:丝传园客意，曲奏楚妃情。罕有知音者，空劳流水声。
咏舞:二八如同雪，三春类早花。分行向烛转，一种逐风斜。
秋池一枝莲:秋至皆零落，凌波独吐红。托根方得所，未肯即随风。
观妓:向晚小乘游，朝来新上头。从来许长袖，未有客难留。
赏残花:零落多依草，芳香散着人。低檐一枝在，犹占满堂春。
隔壁闻奏伎:徒闻管弦切，不见舞腰回。赖有歌梁合，尘飞一半来。
咏翦花:花寒未聚蝶，色艳已惊人。悬知陌上柳，应妒手中春。
赠亡妻张氏:峄阳桐半死，延津剑一沈。如何宿昔内，空负百年心。
春情:画阁余寒在，新年旧燕归。梅花犹带雪，未得试春衣。
池上:荷叶罩芙蓉，圆青映嫩红。佳人南陌上，翠盖立春风。
末秋到家:归来无所利，骨肉亦不喜。黄犬却有情，当门卧摇尾。
送人往宣城:江畔送行人，千山生暮氛。谢安团扇上，为画敬亭云。
房公旧竹亭闻琴:石室寒飙警，孙枝雅器裁。坐来山水操，弦断吊尘埃。
赠实际英上人:实际即为诚，中庸说着形。晓来雷雨过，七十二峰青。
正月五日漫兴:雪檐晴作雨，道空日如年。燕坐无余事，床头易一编。
赋雪:谁翦银河水，飞花出汉霾。月明人竞往，踏破水晶街。
春夏之交四首  其一:江花江水意，春色为谁多。极目天涯草，凄凄奈尔何。
春夏之交四首  其二:悄悄瞻青壁，悠悠瞩翠林。流鶑无一事，声远薜萝阴。
春夏之交四首  其三:村落頳桐日，茅茨白楝风。闲阶沾雨菊，又绿去年丛。
春夏之交四首  其四:拂槛逍遥絮，浮空自在丝。幽香来远近，山侧有酴釄。
还邓觉民诗卷:南山竹可笛，北山桐可琴。得如听松风，中有太古音。
阅秦纪二首  其一:初逃揕未亡，又遇朴无伤。如何博浪祸，更使副车当。
阅秦纪二首  其二:泰岳聊逃雨，湘山偶阻风。伐树仍封树，元无罪与功。
邵康节:真隠由中土，行窝赏太平。生无皱眉事，单为杜鹃声。
偈颂六十七首  其四:千岭万山雪，五湖四海冰。清光成一片，物物尽皆明。
偈颂六十七首  其一九:阴向鼻端灭，阳从眼里生。会得个中意，更参三十年。
颂古三十一首  其四:祖师不会禅，夫子不识字。棒打石人头，嚗嚗论实事。
颂古三十一首  其六:杀人犹可恕，再犯岂能容。贬向无生国，千圣不知踪。
颂古三十一首  其一一:泥佛不度水，毗岚风忽起。大地黑漫漫，衲僧争敢视。
颂古三十一首  其一二:金佛不度炉，铁裹夜明珠。一槌俱粉碎，清光何处无。
辞世:来不入死关，去不出死关。铁蛇钻入海，撞倒须弥山。
偈颂十二首  其一:欲明种子因，熟读上大人。若到可知礼，盲龟跛鳖亲。
题鹿苑寺壁间记鲁简肃公罗汉见梦事:是法本平等，无怠亦无敬。如何证无生，却来见参政。
口占:不作栋梁用，偏寻山寺居。但闻声似鼓，谁识木为鱼。
捕守宫:向来上阳人，尽属沙叱利。长门不用守，蜥蜴草间戏。
村行所见:良苗未成实，绿色相交加。南风嘘拂之，奔走如惊蛇。
晨起三首  其一:晨起出门去，江声自悲咽。满目无行人，前山雾如雪。
晨起三首  其二:山寒日不光，举目断人肠。儿童莫问路，怕是小篔筜。
晨起三首  其三:三人相对眠，眠中各自梦。觉起偶开门，老树绿不动。
书扇二首  其一:明月何时掇，秋风几日还。若教人不热，敢怨我长闲。
半山寺:往事空求佛，当年误买邻。悠悠思舐犊，烟雨暗松筠。
冲陶山中:侵床绿意多，过牖松花落。草堂一编诗，送客不下阁。
落花:片片落花飞，随风去不归。如何临欲别，不得傍君衣。
偈颂二十三首  其一:夜半金乌出，寥寥照寰宇。两眼对青山，通身泪如雨。
偈颂二十三首  其三:久渴逢甘雨，他乡见故知。洞房花烛夜，金牓状元归。
偈颂二十三首  其六:春山迭乱青，春水漾虚碧。寥寥天地间，独立望何极。
偈颂二十三首  其一○:蟋蟀啼坏墙，虾蟆叫春水。时节使之然，处处聒人耳。
偈颂二十三首  其一九:天地热如炉，万物同一煮。衲僧煮不杀，出来拍手舞。
日出入行:朝出扶桑来，莫入虞渊去。胡不缓驰驱，百岁一朝暮。
杂怨  其一:种莲恨不早，得藕常苦迟。谁知心中事，久已落怀思。
杂怨  其二:花开能夜合，草发解宜男。对花今有恨，见草祇应惭。
江南曲  其一:津头闻别语，三载以为期。安得中山酒，醒日是归时。
江南曲  其二:沽酒酹江神，发船相送饯。船去浪如席，船回风似箭。
寄友:溪月知相忆，江云约共吟。夜船书一纸，飞过赤枫林。
秋日西湖:几州陵变谷，经月雨为霖。世事今如此，西风动客心。
谢氏梅园:纤腰冻欲折，来探前村雪。幽禽莫相猜，岁寒心似铁。
大名元复初郎中携示感遇五言八章次韵并陈东平曹子贞编修蓟丘曹克明  其二:我登海山巅，群丘眇如芥。客来谈九州岛，更诘谁小大。
大名元复初郎中携示感遇五言八章次韵并陈东平曹子贞编修蓟丘曹克明  其三:神疲穆满驭，足茧神始载。终然方寸心，扰扰躯殻外。
大名元复初郎中携示感遇五言八章次韵并陈东平曹子贞编修蓟丘曹克明  其四:流光如急水，一去难复再。归来坐虚室，始觉身安泰。
大名元复初郎中携示感遇五言八章次韵并陈东平曹子贞编修蓟丘曹克明  其五:老马宁为驹，即且或甘带。名迹吾不嫌，全生聊远害。
大名元复初郎中携示感遇五言八章次韵并陈东平曹子贞编修蓟丘曹克明  其六:明有不见睫，智有不卫足。学静三十年，晚始悟无欲。
大名元复初郎中携示感遇五言八章次韵并陈东平曹子贞编修蓟丘曹克明  其七:履卑惧名高，居群忌行独。不见歌钟家，白日卧金谷。
大名元复初郎中携示感遇五言八章次韵并陈东平曹子贞编修蓟丘曹克明  其八:不见带索生，行吟扣哀竹。为君慎燕息，顾兔方在腹。
长门怨:闻道昭阳宴，嚬蛾落叶中。清歌逐寒月，遥夜入深宫。
秋日:反照入闾巷，忧来与谁语。古道无人行，秋风动禾黍。
秋夜:高秋夜分后，远客雁来时。寂寞重门掩，无人问所思。
慈恩寺残春:双林花已尽，叶色占残芳。若问同游客，高年最断肠。
早次眉县界:匹马晓路归，悠悠渭川道。晴山向孤城，秋日满白草。
拜新月:开帘见新月，便即下阶拜。细语人不闻，北风吹裙带。
客行赠人:旅行虽别路，日暮各思归。欲下今朝泪，知君亦湿衣。
赠山老人:白首独一身，青山为四邻。虽行故乡陌，不见故乡人。
赠胡居士:孔融过五十，海内故人稀。相府恩犹在，知君未拂衣。
荐福寺送元伟:送客攀花后，寻僧坐竹时。明朝莫回望，青草马行迟。
观邻老栽松:虽过老人宅，不解老人心。何事斜阳里，栽松欲待阴。
哭曲象:忆昨秋风起，君曾叹逐臣。何言芳草日，自作九泉人。
哭苗垂:旧友无由见，孤坟草欲长。月斜邻笛尽，车马出山阳。
题云际寺故僧院:白发悤悤色，青山草草心。远公仍下世，从此别东林。
别离作:手把杏花枝，未曾经离别。黄昏掩门后，寂寞自心知。
移家别树:千种庭前树，人移树不移。看花愁作别，不及未栽时。
李舍人少尹惠家酝一小榼立书绝句:禁琐天浆嫩，虞行夜月寒。一瓢那可醉，应遣试尝看。
草堂夜坐:匣中三尺剑，天上少微星。勿谓相去远，壮心曾不停。
经潼关赠宇文十:古有弓旌礼，今征草泽臣。方同白衣见，不是弃繻人。
观画鹤:华亭不相识，卫国复谁知。怅望冲天羽，甘心任画师。
游仙词:海上神山绿，溪边杏树红。不知何处去，月照玉楼空。
流桂州:莫问苍梧远，而今世路难。胡尘不到处，即是小长安。
阙题:丈夫不感恩，感恩宁有泪。心头感恩血，一滴染天地。
酬崔法曹遗剑:临风脱佩剑，相劝静胡尘。自料无筋力，何由荅故人。
敬报孙常州二首 一:衰病苦奔走，未尝追旧游。何言问憔悴，此日驻方舟。
敬报孙常州二首 二:远道曳故屐，余春会高斋。因言别离久，得尽平生怀。
将赴东阳留上包谏议:敝邑连山远，仙舟数刻同。多惭屡回首，前路在泥中。
荅崔法曹:后会知不远，今欢亦愿留。江天梅雨散，况在月中楼。
问严居士易:自公来问易，不复待加年。更有垂帘会，遥知续草玄。
新年第二夜荅处上人宿玉芝观见寄:阳春已三日，会友闻昨夜。可爱剡溪僧，独寻陶景舍。
赴抚州对酬崔法曹夜雨滴空阶五首 一:雨落湿孤客，心惊比栖鸟。空阶夜滴繁，相乱应到晓。
赴抚州对酬崔法曹夜雨滴空阶五首 二:高会枣树宅，清言莲社僧。两乡同夜雨，旅馆又无灯。
赴抚州对酬崔法曹夜雨滴空阶五首 三:谤议不自辨，亲朋那得知。雨中驱马去，非是独伤离。
赴抚州对酬崔法曹夜雨滴空阶五首 四:离室雨初晦，客程云陡暗。方为对吏人，敢望邮童探。
赴抚州对酬崔法曹夜雨滴空阶五首 五:纵酒常掷盏，狂歌时入室。离羣怨雨声，幽抑方成疾。
又酬晓灯[离暗]室五首 一:知疑奸叟谤，闲与情人话。犹是别时灯，不眠同此夜。
又酬晓灯[离暗]室五首 二:寒灯扬晓焰，重屋惊春雨。应想远行人，路逢泥泞阻。
又酬晓灯[离暗]室五首 三:灯光照虚屋，雨影悬空壁。一向檐下声，远来愁处滴。
又酬晓灯[离暗]室五首 四:楚僧话寂灭，俗虑比虚空。赖有残灯喻，相传昏暗中。
又酬晓灯[离暗]室五首 五:雨声乱灯影，明灭在空阶。并枉五言赠，知同万里怀。
同赋龙沙墅:回转沙岸近，欹斜林岭重。因君访遗迹，此日见真龙。
昭君词:汉宫若远近，路在寒沙上。到死不得归，何人共南望。
劝陆三饮酒:寒郊好天气，劝酒莫辞频。扰扰钟陵市，无穷不醉人。
关山月二首 一:月出照关山，秋风人未还。清光无远近，乡泪半书间。
关山月二首 二:一鴈过连营，繁霜覆古城。胡笳在何处，半夜起边声。
送王司直:西塞云山远，东风道路长。人心胜潮水，相送过浔阳。
宿无可上人房:偶来人境外，何处染嚣尘。倘许栖林下，僧中老此身。
山居:麋鹿自成羣，何人到白云。山中无外事，终日醉醺醺。
口号:白发千茎雪，寒窗懒著书。最怜吟苜蓿，不及向桑榆。
夜坐:夜静河汉高，独坐庭前月。忽起故园思，动作经年别。
堤上柳:垂柳万条丝，春来织别离。行人攀折处，闺妾断肠时。
遣兴:明月临沧海，闲云恋故山。诗名满天下，终日掩柴关。
赠张挥使:谪戍孤城小，思家万里遥。汉廷求卫霍，剑佩上青霄。
偶成:野水连天碧，峯峦入海青。沧浪者谁子，一曲醉中听。
画蝉:饮露身何洁，吟风韵更长。斜阳千万树，无处避螳螂。
题天柱山图:拔翠五云中，擎天不计功。谁能凌绝顶，看取日升东。
松鹤:雨湿松阴凉，风落松花细。独鹤爱清幽，飞来不飞去。
草堂一上人:一公持一钵，相复度遥岑。地瘦无黄独，春来草更深。
题黄司直园:为忆去年梅，凌寒特地来。门前空腊尽，浑未有花开。
北山游亭:西崦水泠泠，沿冈有游亭。自从春草长，遥见祗青青。
赠李唐山人:此意无所欲，闭门风景迟。柳条将白发，相对共垂丝。
题秦隐君丽句亭:北人归欲尽，犹自住萧山。闭户不曾出，诗名满世间。
荅孙常州见忆:画鹢春风里，迢遥去若飞。那能寄相忆，不并子猷归。
送裴明州效南朝体:沅水连湘水，千波万浪中。知郎未得去，惭愧石尤风。
戏留顾十一明府:江明雨初歇，山暗云犹湿。未可动归桡，前程风浪急。
荅崔载华:文案日成堆，愁眉拽不开。偷归瓮间卧，逢个楚狂来。
将赴行营劝客同醉:丝管霜天夜，烟尘淮水西。明朝上征去，相伴醉如泥。
夏夜江楼会别:不作十日别，烦君此相留。雨余江上月，好醉竹间楼。
岁除日奉推事使牒追赴抚州辨对留别崔法曹陆大祝处士上人同赋人字口号:上国杳未到，流年忽复新。回车不自识，君定送何人。
江馆会别:离亭一会宿，能有几人同。莫以回车泣，前途不尽穷。
容州回逢陆三别:西南积水远，老病喜生归。此地故人别，空余泪满衣。
古意寄呈王侍郎:夜光贮怀袖，待报一顾恩。日向江湖老，此心谁为论。
送李大夫渡口阻风:浪息定何时，龙门到恐迟。轻舟不敢渡，空立望旌旗。
过三闾庙:沅湘流不尽，屈宋怨何深。日暮秋烟起，萧萧枫树林。
泊湘口:湘山千岭树，桂水九秋波。露重猨声绝，风清月色多。
游道林寺:佳山路不远，俗侣到常稀。及此烟霞暮，相看复欲归。
后宫曲:初入长门宫，谓言君戏妾。宁知秋风至，吹尽庭前叶。
新别离:手把杏花枝，未曾经别离。黄昏掩闺后，寂寞心自知。
自吟:出身三十年，发白衣犹碧。日暮倚朱门，从朱污袍赤。
乐府荅孟东野戏赠:芙蓉初出水，菡萏露中花。风吹着枯木，无奈值空槎。
宿慧山寺 二:岁月人间促，烟霞此地多。殷勤竹林寺，更得几回过。
送畅当:四望无极路，千里流大河。秋风满离袂，唯老事唯多。
詶李益端公夜宴见赠:戚戚一西东，十年今始同。可怜歌酒夜，相对两衰翁。
詶人失题:孤鸾将鹤羣，晴日丽春云。何幸晚飞者，清音长此闻。
同李益伤秋:岁去人头白，秋来树叶黄。搔头向黄叶，与尔共悲伤。
白发叹:发白晓梳头，女惊妻泪流。不知丝色后，堪得几回秋。
长门怨:空空古廊殿，寒月落斜晖。卧听未央曲，满箱歌舞衣。
妾薄命:妾年初二八，两度嫁狂夫。薄命今犹在，坚贞扫地无。
天长久词 一:玉砌红花树，香风不敢吹。春光解天意，偏发殿南枝。
天长久词 二:虹桥千步廊，半在水中央。天子方清暑，宫娃起夜妆。
天长久词 三:辞辇复当熊，倾心奉六宫。君王若看貌，甘在众妃中。
和张仆射塞下曲 一:鹫翎金仆姑，燕尾绣蝥弧。独立扬新令，千营共一呼。
和张仆射塞下曲 二:林暗草惊风，将军夜引弓。平明寻白羽，没在石棱中。
和张仆射塞下曲 三:月黑鴈飞高，单于夜遁逃。欲将轻骑逐，大雪满弓刀。
和张仆射塞下曲 四:野幕敞琼筵，羌戎贺劳旋。醉和金甲舞，雷鼓动山川。
和张仆射塞下曲 五:调箭又呼鹰，俱闻出世能。奔狐将迸雉，扫尽古丘陵。
和张仆射塞下曲 六:亭亭七叶贵，荡荡一隅清。他日题麟阁，唯应独不名。
赠李果毅:向日磨金镞，当风着锦衣。上城邀贼语，走马截鵰飞。
同钱郎中晚春过慈恩寺:不见僧中旧，仍逢雨后春。惜花将爱寺，俱是白头人。
与畅当夜泛秋潭:萤火扬莲丛，水凉多夜风。离人将落叶，俱在一船中。
春游东潭:移舟试望家，漾漾似天涯。日暮满潭雪，白鸥和柳花。
先天吟:先天天弗违，后天奉天时。弗违无时亏，奉时有时疲。
至诚吟:不多求故得，不杂学故明。欲得心常明，无过用至诚。
答宁秀才求诗吟:林下闲言语，何须要许多。几乎三百首，足以备吟哦。
借出诗:诗狂书更逸，近岁不胜多。太半落天下，未还安乐窝。
小车吟:春暖未苦热，秋凉未甚寒。小车随意出，所到即成欢。
失诗吟:胸中风雨吼，笔下龙蛇走。前后落人间，三千有余首。
言行吟:能言未是难，行得始为艰。须是真男子，方能无厚颜。
观棋绝句  其一:未去交争意，难忘黑白心。一条无敌路，彻了没人寻。
观棋绝句  其二:未去交争意，难忘黑白情。一条平稳路，痛惜没人行。
未有吟  其一:未有一分功，先有十分敌。所得无分毫，所丧无纪极。
未有吟  其二:未有一分让，先有十分争。所丧者实事，所得者虚名。
诫子吟  其二:有过不能改，知贤不肯亲。虽生人世上，未得谓之人。
诫子吟  其三:周孔不足法，轲雄不足师。还同弃常饍，除是适蛮夷。
乾坤吟  其一:意亦心所至，言须耳所闻。谁云天地外，别有好乾坤。
乾坤吟  其二:道不远于人，乾坤只在身。谁能天地外，别去觅乾坤。
胡越吟:胡越同心日，夫妻反目时。人间无大小，得失在须斯。
善处吟:善处忧难作，能持事自修。腹心无外物，蛮貊亦怀柔。
百年吟:百年嗟荏苒，千里痛萧条。忍逐东流水，无期任所飘。
又借出诗:安乐窝中乐，娲皇笙万攒。自从闲借出，客到遂无欢。
欢喜吟:扬善不扬恶，记恩不记雠。人人自欢喜，何患少交游。
不善吟:悲哉不善人，禀此凶戾德。非唯败人家，又能败人国。
答和吴传正赞善二首  其二:乐静岂无病，好闲终有心。争如自得者，与世善浮沉。
见物吟:见物即讴吟，何尝曾用意。闲将箧笥诗，静看人间事。
岁暮吟  其一:此情人不知，亦尝叹迟暮。虽则叹迟暮，柰何难分付。
岁暮吟  其二:此情人不知，亦尝叹迟久。虽则叹迟久，柰何人不受。
刑名吟:君子多近名，小人多近刑。善恶有异同，一归与任情。
行止吟:时止则须止，时行则可行。时行与时止，人力莫经营。
探春吟:草色依稀绿，花稍隠约红。一般难道说，如醉在心中。
不出吟:冬夏远难出，止行南北园。如逢好风景，亦可至三天。
痛矣吟:痛矣时难得，悲哉道未传。今年年已尽，明日是明年。
笔兴吟:窗晴气和暖，酒美手柔软。兴逸情撩乱，笔落春花烂。
忧喜吟:大喜与大忧，二者莫能寐。二者若能寐，何忧事不治。
窥开吟  其一:物理窥开后，人情照破时。一身都是我，瘦了又还肥。
窥开吟  其二:物理窥开后，人情照破时。能将函谷塞，只用一丸泥。
窥开吟  其三:物理窥开后，人情照破时。正如携宝剑，切玉过如泥。
窥开吟  其四:物理窥开后，人情照破时。渴多逢美酒，病后遇良医。
窥开吟  其五:物理窥开后，人情照破时。能将一个字，善解百年迷。
窥开吟  其六:物理窥开后，人情照破时。情中明事体，理外见天机。
窥开吟  其七:物理窥开后，人情照破时。可嗟兼可唾，堪鄙又堪嗤。
窥开吟  其八:物理窥开后，人情照破初。不堪将劝诫，止可与嗟吁。
窥开吟  其九:物理窥开后，人情照破前。止堪令执笔，不可使持权。
窥开吟  其一○:物理窥开后，人情照破休。止堪初看望，不可久延留。
窥开吟  其一一:物理窥开后，人情照破时。欲知花烂熳，便是叶离披。
窥开吟  其一二:物理窥开后，人情照破时。有权能处置，更狡待何为。
窥开吟  其一三:物理窥开后，人情照破间。敢言天下事，到手又何难。
措处吟:在未定之时，当难处之地。方事之危疑，见人之措置。
不老吟:人无不老理，日有再中时。不老必无也，再中应有之。
长短吟:君子喜淳诚，小人喜欺罔。淳诚岁时长，欺罔日月短。
事体吟:语言须中节，义理贵从宜。可革仍三就，当行必再思。
自余吟:身生天地后，心在天地前。天地自我出，自余何足言。
赁屋吟:屋新人喜居，屋弊人思去。主若善修完，何时不能住。
有病吟:一身如一国，有病当求医。病愈药便止，节宣良得宜。
春暮吟  其一:花开春正好，花谢春还暮。不意子规禽，犹能道归去。
春暮吟  其二:春来蝴蝶乱，春去子规啼。安得如前日，和风初扇时。
春暮吟  其三:禽不通人情，唯知春已暮。亦或叫提壶，亦或叫归去。
诈者吟:诈者固疑人，天下尽行诈。不信天下人，其间无真话。
寄杨轩:淇水清且泚，泉源发吾地。流到君家时，尽是思君意。
对花:新花色鲜艳，故花色憔悴。明朝花更开，新花何有异。
五相:北巷通南陌，门连五相家。水分池对岸，墙隔树交花。
担折:禹士力生头，都知闲做弄。直待担子折，恁待柴束重。
龙井十题 风篁岭:风篁荫修岭，挺节含虚心。悠悠往还客，孰不聆清音。
龙井亭:虚亭乱石间，中有潜虬府。澄湛源莫穷，旱岁为灵雨。
归隠桥:谢讲竺峰寺，归隠新此桥。院幽结林表，身老寄烟霄。
潮音堂:真说无所示，真听无所闻。海潮山外过，妙响入深云。
坤泉:物外老余生，泉发幽岩里。自可给瓶盂，不羡沧溟水。
讷斋:忆昔毗耶老，杜口有谁听。还闻寂寞里，其辩过雷霆。
寂室:心寂寂自绝，此意为君说。寒云嵌空亭，独有月照雪。
照阁:高峯御皎月，深壑泻飞湍。谁来白云里，与汝凭栏看。
狮子峯:独尔羣山里，人称狮子峯。无心自哮吼，显晦烟云中。
萨埵石:巨石如掌平，兀然半青嶂。钦哉昔道人，饲虎兹嵓上。
题温汤驿  其二:昨夜过温汤，梦与杨妃浴。敢将豫让炭，却对卞和玉。
题温汤驿  其三:同欢一宵间，平生万事足。想得唐明皇，畅哉畅哉福。
蚕妇:昨日到城廓，归来泪满巾。徧身罗绮者，不是养蚕人。
郴州道:南土殊风气，冬林叶尽丹。越天无雁度，楚泽有龙蟠。
嘉州:城分二江急，树入九峯开。地隔犍牂绕，人从楚蜀来。
丈人观:精气腾井络，下临羣岳尊。元真戴天坐，执印朝轩辕。
除日万州临江亭:南浦逢除日，天涯有去舟。蛮城和雨闭，峡水带春流。
韩信坛:汉用亡臣策，登坛授钺时。须知数仞土，曾立太平基。
博望侯墓:九译使车通，君王悦战锋。争残四夷国，只在一枝筇。
题隠真谷:绵绵褒斜路，窈窈郑真谷。斯人已千载，高谊犹在目。
宿上清宫:寄宿翠微颠，身疑入半天。晓钟鸣物外，残月落岩前。
延庆宫:一簇楼台地，嵯峨四面函。路盘七折岭，坐对六时岩。
句  其六:右执范贤袂，左拍薛昌肩。举头傲白日，长啸揭青天。
明月泉:至今千丈松，犹伴数岩雪。不见纤尘飞，寒泉皓明月。
沪渎:泛泛松江水，迢迢笠泽边。万年知禹力，灌溉有余功。
偶作:作墨本谁氏，研摩有强弱。摩尽不见墨，此处原非着。
晚色:晚色在何处，楼高天宇低。闲云无去住，归燕自东西。
福州宁越门外石桥看西山晚照:宁越门前路，归鞍驻石梁。西山气色好，晚日正相当。
别颜慥下第:四上不登第，漂流二十年。依依去国恨，杯酒春风前。
秋蝶二首 一:秦楼花发时，秦女笑相随。及到秋风日，飞来欲问谁。
秋蝶二首 二:似厌栖寒菊，翩翩占晚阳。愁人如见此，应下泪千行。
共友人看花:愁将万里身，来伴看花人。何事独惆怅，故园还又春。
雪:尽道丰年瑞，丰年事若何。长安有贫者，为瑞不宜多。
和吴可权长官:士元应展骥，百里聊尔绊。函继三异声，江述凭东观。
绝句:小径缘溪绿，低檐傍树阴。好峰秋入眼，清月夜窥林。
四时四首 春:昼永春庭邃，双飞燕隔帘。袖随帘卷翠，时见玉纤纤。
四时四首 夏:曲涧跳珠碎，丛山迭翠浓。竹新敷影薄，闲看倚枝筇。
四时四首 秋:小雨凉添夜，兰芬润袭衣。晓屏山曲曲，长若梦思归。
四时四首 冬:曲径穿丛密，香清为客来。玉梢梢外雪，苔古晕疏梅。
因小儿学琴终夜不寐作:鸣鹤操音清，兴幽发性情。听琴爱夜半，明月上残更。
客怀:远山云梦断，长路客愁新。残漏悲钟急，香车碾暗尘。
坐进庵戏作  其一:自吾营此庵，迁徙屡有无。壁间故人文，今独与我俱。
坐进庵戏作  其二:结以不根茅，阖之无钥锁。坚密乌有身，非坐常宴坐。
坐进庵戏作  其三:圆蒲与方竹，伴我守幽闲。夜阑得禅趣，明月窥窗间。
王升之绝句以诗成有共赋酒熟无孤斟为韵因次其韵  其一:端居得韵语，不作凉秋悲。快若弹丸转，知是王家诗。
王升之绝句以诗成有共赋酒熟无孤斟为韵因次其韵  其二:之人娴辞令，病起犹越声。不量苍苍鬓，属和愁仅成。
王升之绝句以诗成有共赋酒熟无孤斟为韵因次其韵  其三:客来问玄解，付与尊中友。我口不能言，此间甚多有。
王升之绝句以诗成有共赋酒熟无孤斟为韵因次其韵  其四:欲逃苏晋禅，苦乏阳城俸。邻家称子贫，杯酌与君共。
王升之绝句以诗成有共赋酒熟无孤斟为韵因次其韵  其五:忆昨艘檝间，月白云水暮。妙语同赏心，请君来重赋。
王升之绝句以诗成有共赋酒熟无孤斟为韵因次其韵  其六:且无遽典衣，素书堪下酒。旋斸金铃黄，栽轩媚重九。
王升之绝句以诗成有共赋酒熟无孤斟为韵因次其韵  其七:念当岁峥嵘，少别友中玉。梦寐大刀头，安得卢橘熟。
王升之绝句以诗成有共赋酒熟无孤斟为韵因次其韵  其八:霜蟹丰两螯，磊落登盘盂。亹亹倦咀嚼，繄我愁独无。
王升之绝句以诗成有共赋酒熟无孤斟为韵因次其韵  其九:庭阶脱叶静，岌岌高井梧。雁声排云去，历历心不孤。
王升之绝句以诗成有共赋酒熟无孤斟为韵因次其韵  其一○:夜寒惨不寐，起坐弹鸣琴。之人邈云汉，空杯难独斟。
梅径:幸蒙托根地，历历令着行。莫遣桃李妖，压我玉雪香。
葵轩:朝暾媚花木，户牖延荣光。新沐晞我发，悠然成坐忘。
竹里亭:虽无白家池，竹是九之一。新萌如许长，来岁障夏日。
学易堂作:幽居淡无营，饱食心晏如。老不任作务，读我少时书。
落花:流水难穷目，斜阳易断肠。谁同砑光帽，一曲舞山香。
玉枕石:栈道险复险，客怀愁更愁。万山俱绝壁，一水不通舟。
偈三首  其二:雨下阶头湿，晴干水不流。鸟巢沧海底，鱼跃石山头。
偈三首  其三:祗见石磊磊，不见玉落落。若见玉落落，方知道宽廓。
西归:安得龙山潮，驾回马河水。水从楼前来，中有美人泪。
资圣院:四山藏一寺，方丈压诸峰。回首坐禅处，白云深几重。
杂咏三首  其三:霜雪迷西极，云涛隔阆风。平生会心趣，都在浄名中。
去涟水:长日开闲境，春风美鼻雷。黄紬依旧暖，牙鼓莫相催。
赏心亭晚望:晴新山色黛，风纵芦花白。尽日依栏干，寒宵低细月。
过浯溪:胡羯自干纪，唐纲竟不维。可怜德业浅，有愧此碑词。
杂咏  其三:赠我白毫笔，报以木兰酒。我书将示谁，汝笔称我手。
瓜州百川浦:西瞻山逾缅，东望水正茫。楚人投饵处，吾肯扣鸣桹。
致爽轩四首  其一:西北瞻云异，东南走贡珍。川华开日月，林岭暗松筠。
致爽轩四首  其二:北固轻绡外，西山淡素中。一天烟雨好，未独爱霜空。
致爽轩四首  其三:玉斧初骑御，通明暂住居。翛翛轻吹度，洒落碧华珠。
致爽轩四首  其四:阿氏金为屋，姮家玉作台。岱舆凭海立，兜率跨云开。
浄名  其一:厌市冲烟入，忘怀对客迟。吟看飞鸟没，坐到夕阳时。
浄名  其二:旧对湘西雪，迟迟忆故关。水云资老景，吟引谢江山。
题嗣濮王芦雁二首  其一:偃蹇汀眠雁，萧梢风触芦。京尘方满眼，速为唤花奴。
题嗣濮王芦雁二首  其二:野趣分苕水，凤光剪鉴湖。尘中不作恶，为有邺公图。
题所得蒋氏帖:棐几延毛子，明窗馆墨卿。功名皆一戏，未觉负平生。
奉诏书御屏:目炫五光开，云蒸步起雷。不知天近远，亲见玉皇来。
道林:楼阁明丹垩，杉松振老髯。僧迎方拥帚，茶细旋探檐。
法华台:坱圠有同色，雪深云未开。终南晴夜月，彷佛似登台。
观雪:月姊封银界，龙君幻玉壶。江南三尺雪，人道十年无。
新沼未有水:排槛花争媚，环林石斗苍。何时潴渌浄，吾欲借藤床。
题砂步三首  其二:砂步漫皆合，松门若抱桴。悠悠摇艇子，真似剡溪图。
题砂步三首  其三:已有扁舟兴，曾看过剡图。翻思名手尽，谁复费工夫。
题壁间  其一:归来湖上寺，顿觉清有余。月色何太白，照人心腑纾。
鄙诗上呈通判朝奉大夫  其一:不是通侯贵，还应贡禹弹。只应好形制，自己愧雕残。
鄙诗上呈通判朝奉大夫  其二:簪玳尚谁继，风云那可看。自曾许持送，谈笑未尝干。
文殊:见闻如翳幻，三界若空花。闻复翳根除，尘销觉圆浄。
致爽轩  其一:水口痴云散，林梢爱景还。朝寒无物御，拥鼻对西山。
致爽轩  其二:夕紫堆香豆，朝岚映墨池。客来不须报，正是学书时。
长寿庵咏梅:沉檀应在骨，龙麝自熏心。千载吟蕲竹，清雅少知音。
过当涂:鸥鹭依寒水，蒹葭静晚风。烟光秋雨细，树色碧山重。
研山诗:山研云初抱，奁书客不传。北窗多异气，正对浄名天。
宝月观:浊尽尘难掩，光分逐露圆。香清得桂子，珠莹坠花钿。
万籁:万籁寒空响，羣山隠映开。迟迟暮钟里，且唤竹舆来。
张长史今岁仍得见于越上长史遂出此展之可爱成佳物也主者宝之:吴人善砧理，恶楮化为美。其他亦仿此，第未知之耳。
瀑布诗:吾有瀑布诗，古今赛不得。最好是一条，界破青山色。
尧山:信美此山高，穹窿远朝市。暑水结苍阴，飞泉落晴翠。
题宝珠阁:对槛青山露，羣仙捧宝珠。求遗如起定，象罔是文殊。
琴诗:澹乎无味中，指下清音发。□□□□□，空山堕凉月。
诗三首  其一:三闾宰国议，相如造承明。莫教朝廷上，不及为郡名。
诗三首  其二:几时越五湖，行行遂所适。之子方乐天，众累焉能迫。
诗三首  其三:闲中无所事，得意思同论。约月升崇观，校射出平原。
大臣荐对诗:笏引上天梯，鞘鸣奋地雷。谁云天尺五，亲见玉皇来。
龙井延恩衍庆院:竹径随泉上，山云触石生。宝栖弹指处，的的是分明。
怀南唐研山:研山不复见，哦诗徒叹息。唯有玉蟾蜍，向余频唳滴。
壮观亭:扶筇上瑶台，一笑领清绝。如何夜来风，独下前村雪。
题仙掌石:碧海出蜃阁，青空起夏云。瑰奇□怪石，错落动干文。
题曾景山通判寿衍堂:风月暂平分，为霖喜有人。斯堂非浪扁，佐主寿跻民。
赠旴江谢正之:策马访柴扉，庭前草亦□。谈今复谈古，如子□□□。
九日哭子柔弟:自酹黄花酒，心酸苦泪零。常时爱鸣鴈，从此不堪听。
龙须道中:客劳田头饷，渠怜马上郎。作劳并罄控，未用别闲忙。
胡邦衡送酒有酒婢之语次韵:侍郎情所寄，九酝屈杨枝。酿熟仍亲酌，方成一段奇。
游云光寺李提举领客将至留二小诗  其一:来如负弩先，去为乘骢避。江左一片石，留伴幽人醉。
游云光寺李提举领客将至留二小诗  其二:作者正七人，饮中空八仙。长斋讵容醉，晋也合逃禅。
王才臣求园中六诗杨秘监谢尚书皆赋 庄敬日强斋:曲礼毋不敬，圣门恭而安。少成复习惯，心广仍体胖。
王才臣求园中六诗杨秘监谢尚书皆赋 格斋:世事环无端，圣功井有汔。欲知至不至，密验物交物。
王才臣求园中六诗杨秘监谢尚书皆赋 南谷:志士非匏瓜，焉能系不食。毋安白驹空，请放鸣驺入。
王才臣求园中六诗杨秘监谢尚书皆赋 竹亭:良夜月筛影，清晨风扫坛。自合侯千户，何须斩万竿。
王才臣求园中六诗杨秘监谢尚书皆赋 松庵:冬与滕六宜，夏与赵盾敌。更有茯苓功，保君千岁质。
王才臣求园中六诗杨秘监谢尚书皆赋 腴亭:雨浥燕脂落，肌丰骨肉匀。方知杜陵老，曾写此花真。
十月九日陈诚之送菊花小诗奉答:十月风霜动，篱边菊始黄。从来司历过，失不闰重阳。
题安成刘江报德堂白爵图:孝行通穹壤，珍祥应鼓枹。是家飞白爵，谁子泥青乌。
江西美录示新旧诗一篇戏赠二十字于后:梦笔异文通，诗篇总自工。长哦三伏里，句句是清风。
时久阙雨回西美柬就附小诗:君能多益办，我鼓再而衰。安得催诗雨，心摇毕月离。
梁光远以予真置邱壑中:野岩非汝肖，山泽称吾臞。珍重梁高士，深知谢幼舆。
法华院僧祖月写余真戏赞:老子七十七，到处遮人壁。住世更十年，化身千百亿。
立春帖子 太上皇帝阁 其一:瑞雪收残腊，和风报早春。祝尧千万寿，常与岁俱新。
立春帖子 太上皇帝阁 其二:溥博参洪造，希夷法自然。鸿名称盛礼，玉册趁新年。
立春帖子 太上皇帝阁 其三:俗阜登台乐，农祥击壤谣。何人知帝力，尔极听垂髫。
立春帖子 太上皇后阁 其一:化国春偏好，慈闱日自长。仙韶喧法曲，齐劝万年觞。
立春帖子 太上皇后阁 其二:白玉重镌册，黄金再铸章。宫中饶乐事，大典对春阳。
立春帖子 太上皇后阁 其三:冰泮西湖里，人游玉烛中。非关风习习，端为乐融融。
立春帖子 皇帝阁 其一:日向皇都永，冰从泰液融。八荒开寿域，万国转春风。
立春帖子 皇帝阁 其二:彩胜年年巧，椒盘岁岁新。君王千万寿，长与物华春。
立春帖子 皇帝阁 其三:暖律催花蘤，晴晖活柳枝。发生虽有信，造化本无私。
立春帖子 太上皇帝阁 其一:溥博仁由性，诚明德乃真。岂能名荡荡，聊与万方春。
立春帖子 太上皇帝阁 其二:莫讶东风早，元从太极来。腊寒犹半月，花已满头开。
立春帖子 太上皇帝阁 其三:字缕黄金胜，酥□白玉盘。不须夸百巧，百□□□□。
立春帖子 太上皇帝阁 其一:去年春日盛，七十庆仪新。今岁从头数，重过一万春。
立春帖子 太上皇帝阁 其二:欲识通明殿，须看德寿宫。圣君朝圣父，云捧两袍红。
立春帖子 太上皇帝阁 其三:有道春偏好，无为日更舒。齐心大庭馆，何处觅华胥。
立春帖子 太上皇后阁 其一:铜史供新历，壶天报早春。桃花开阆苑，柳色动瑶津。
立春帖子 太上皇后阁 其二:兴庆唐仪重，东朝汉会尊。帝家春更好，日月照乾坤。
立春帖子 太上皇后阁 其三:彤管播徽音，年年姒佐文。向来长乐注，溢美谩纷纭。
立春帖子 太上皇帝阁 其一:玉烛重开岁，璇杓复建寅。谁知康寿殿，四序只长春。
立春帖子 太上皇帝阁 其二:殿阁无为日，朝廷有道时。椒浮重酝酒，花发万年枝。
立春帖子 太上皇帝阁 其三:手把蟠桃植，何劳羯鼓催。从今三万岁，十度看花开。
立春帖子 太上皇后阁 其一:彩胜宜春字，流霞曼寿觞。涂歌并里咏，地久对天长。
立春帖子 太上皇后阁 其二:阆苑红初露，瑶池碧半涵。春生从太极，化洽本周南。
立春帖子 太上皇后阁 其三:聚景贮壶春，仙关昼不扃。小桃无数发，好幸彩霞亭。
立春帖子 皇帝阁 其一:新历清台正，宽书薄海同。斯民如草木，一一被和风。
立春帖子 皇帝阁 其二:紫禁风光早，深仁夺化工。试看澄碧殿，池冻已全融。
立春帖子 皇帝阁 其三:选德庭前柳，朝来漏泄春。等闲施御箭，穿叶捷于神。
立春帖子 皇后阁 其一:俭德闻中外，徽音继葛覃。化行人自劝，何待讲亲蚕。
立春帖子 皇后阁 其二:春入坤宁殿，夭桃暖更饶。直缘心不妬，岂有壁涂椒。
端午帖子 太上皇帝阁 其一:此日天中节，它年赤伏符。只因昭火德，不为记荆吴。
端午帖子 太上皇帝阁 其二:浩荡天同泰，清虚日自长。诞辰纔半月，因以颂无疆。
端午帖子 太上皇帝阁 其三:衣进含风葛，觞称垂露浆。更缠长命缕，仍泛引年菖。
端午帖子 太上皇后阁 其一:艾叶双人巧，菖花九节荣。玉皇膺曼寿，金母共长生。
端午帖子 太上皇后阁 其二:池药风烟凈，壶天日月长。宝书翻蕊笈，碧穗袅炉香。
端午帖子 太上皇后阁 其三:得道本无为，加餐亦应时。琱盘初荐冰，玉食更葅龟。
端午帖子 皇帝阁 其一:令月初登黍，嘉辰旧沐兰。宸心思解愠，时取舜琴弹。
端午帖子 皇帝阁 其二:赫日中天正，清风养物深。葵倾多士志，草偃万方心。
端午帖子 皇帝阁 其三:殿阁南熏细，宫壶昼漏迟。皇恩隆宰辅，赐扇御书诗。
端午帖子 皇帝阁 其一:扇暍仁风广，蠲烦瑞露瀼。万方沾润泽，安用沐兰汤。
端午帖子 皇帝阁 其二:唐代重兹辰，王公各贡珍。忠诚惟李泌，只欲献其身。
端午帖子 皇帝阁 其三:讲劝停西学，番休寓北门。隆儒心不倦，夜夜赐冰盆。
端午帖子 太上皇帝阁 其一:剪舌双鸲鹆，朝来学语新。祝尧千万寿，岁岁乐端辰。
端午帖子 太上皇帝阁 其二:桃结千年实，莲开十丈花。芦香并槿茂，应笑阿瞒家。
端午帖子 太上皇帝阁 其三:宝箑裁新样，团团玉柄寒。御书真翥凤，仙女莫乘鸾。
端午帖子 太上皇后阁 其一:雾縠含风细，云绡迭雪香。虽膺天下养，犹服澣衣裳。
端午帖子 太上皇后阁 其二:椒殿南熏远，蓬壶清昼长。黄庭书茧纸，笔法似慈皇。
端午帖子 太上皇后阁 其三:瑞雀巢珍木，双双枕石圆。翠娥谁采得，传旨赐金钱。
端午帖子 太上皇帝阁 其一:今月三长正，昌辰五日端。艾髯张绣户，菰黍簇金盘。
端午帖子 太上皇帝阁 其二:午位符炎德，真人感赤精。诞弥佳节近，四海祝长生。
端午帖子 太上皇帝阁 其三:嘒嘒蜩鸣柳，飞飞燕拂帘。尧阶无一事，象戏战斜尖。
端午帖子 太上皇后阁 其一:命缕五丝长，菖醪九节香。尧年方有永，文母共无疆。
端午帖子 太上皇后阁 其二:赫奕蕤宾月，宫庭乐事频。便从端午节，排当过天申。
端午帖子 太上皇后阁 其三:对席瑶池宴，凭栏竞渡船。熏风清漏坐，钩月夕侵筵。
端午帖子 皇帝阁 其一:令节传千古，休祥属圣时。炎图如日永，赫赫照华夷。
端午帖子 皇帝阁 其二:民寿休颁朮，人淳罢赐枭。尧贤不遗野，楚些岂劳招。
端午帖子 皇帝阁 其三:熏殿午风清，金盘满贮冰。愿言均此施，四海涤烦蒸。
端午帖子 皇后阁 其一:宝典推重五，欢声沸六宫。等闲调玉瑟，聊助舜琴风。
端午帖子 皇后阁 其二:何处宜佳节，风光大内家。争新九子糭，竞巧五时花。
端午帖子 太上皇帝阁 其一:午节由来重，今符火德昌。炎图常有赫，圣寿共无疆。
端午帖子 太上皇帝阁 其二:甲库供团扇，宸毫御古诗。龙蟠仍凤翥，谁数晋羲之。
端午帖子 太上皇帝阁 其三:境胜日偏长，心清夏更凉。超然远览处，何止傲羲皇。
端午帖子 太上皇后阁 其一:令节仍丰岁，宫闱乐事全。千祥并万寿，善颂入熏弦。
端午帖子 太上皇后阁 其二:积雨收梅夏，清风度麦秋。六宫争献寿，不觉月沉钩。
端午帖子 太上皇后阁 其三:丹篆钗符小，朱丝臂缕鲜。都无邪可辟，祇有寿方延。
与崔序老步月青玉峡漱玉泉坐瀑布之石桥天气凉冷移坐法堂下对双剑峰甚正序老求偈:剑峰有时折，瀑水有时竭。我性等虚空，今古无生灭。
句  其一五:爱山如爱酒，畏暑如畏虎。出门寻旧游，缺月四更吐。
偈颂八十七首  其四:一着高一着，一步阔一步。拨转上头关，乾坤全体露。
偈颂八十七首  其一○:稽首老瞿昙，担头入闹蓝。炷香三拜了，天上与人间。
偈颂八十七首  其四三:春山迭乱青，春水漾虚碧。寥寥天地间，满眼皆相识。
偈颂八十七首  其四七:无门为法门，三关何用立。熟处既难忘，又从这里入。
偈颂八十七首  其六五:昨日去年去，今朝今岁来。去年去不去，今岁来不来。
偈颂八十七首  其六七:咄这干屎橛，生来太妖孽。堪笑老云门，一棒打不杀。
偈颂八十七首  其八三:出洞昂头角，回山露尾巴。恩承饶舌力，累我受波查。
持珠坐石赞:手轮摩尼珠，身坐盘陀石。普请大地人，念彼观音力。
白云法师赞:伟哉大法师，逢难转坚牢。不因登绝顶，争见白云高。
退步:未曾移定时，前脚让后脚。只这一步子，谁人蹈得着。
在南高峰石室中出定作:静处乾坤窄，闲居日月忙。虚空即妙体，独露法中王。
裁缝:剪断万丝头，工夫已成片。针札不入处，为渠通一线。
颂古四十八首  其五:香严真杜撰，恶毒无尽限。哑却衲僧口，通身迸鬼眼。
颂古四十八首  其七:只为分明极，翻令所得迟。早知灯是火，饭熟已多时。
颂古四十八首  其一三:识得最初句，便会末后句。末后与最初，不是者一句。
颂古四十八首  其一八:突出麻三斤，言亲意更亲。来说是非者，便是是非人。
颂古四十八首  其二四:不露风骨句，未语先分付。进步口喃喃，知君大罔措。
颂古四十八首  其二七:叮咛损君德，无言真有功。任从沧海变，终不为君通。
颂古四十八首  其三四:天晴日头出，雨下地上湿。尽情都说了，只恐信不及。
颂古四十八首  其三六:路逢达道人，不将语默对。拦腮劈面拳，直下会便会。
颂古四十八首  其三八:过去堕坑堑，回来却被坏。者些尾巴子，直是甚奇怪。
颂古四十八首  其四二:出得出不得，渠侬得自由。神头并鬼面，败阙当风流。
颂古四十八首  其四四:诸方深与浅，都在掌握中。撑天并拄地，随处振宗风。
颂古四十八首  其四六:瞎却顶门眼，错认定盘星。拚身能舍命，一盲引众盲。
夜游:路转歌声杳，夜深云露浓。美人行月下，秋水泛芙蓉。
试五墨五首  其一:雪斋凡数种，此种出清漳。或作西斋号，南州许擅场。
试五墨五首  其二:长沙游玩地，多有墨工奇。旧说胡光烈，今夸郑子仪。
试五墨五首  其三:柯山叶茂实，胶法颇精坚。潘李今何处，斯人得正传。
试五墨五首  其四:齐峰何处是，似亦出柯山。此是西山物，研磨双泪潸。
试五墨五首  其五:墨上署臣字，必曾经进来。一年磨一寸，须作墨中魁。
题梅坞画推蓬梅:冰魂销不尽，招得上南枝。依约横斜影，纱窗月上时。
早夏  其一:脱帻吏休后，凭轩风快余。瀑泉增濑急，新叶补林疏。
早夏  其二:暑初天未热，观阁进轻凉。果熟愁枝重，荷生觉渚香。
麓山十咏 真身湖:晓光澄水月，秋影颤风幡。宛是真如地，荷花获翠轩。
升中古柏:雪挫更霜摧，寒心未易回。庭前皆古意，何必问西来。
书院:雨久藏书蠹，风高老屋斜。邻居尽金碧，一一梵王家。
四绝堂:千灯传静剎，四绝号虚堂。已是金银界，仍为翰墨场。
洞真观:木老岩垧冷，泉飞月殿寒。栖真无一事，清啸倚栏干。
抱黄洞:灵洞古坛基，烟萝接翠微。日西春又晚，不见羽人归。
岳麓寺:古木与云齐，门前百丈梯。我来烦想涤，疑是过灵溪。
白鹤泉:灵派本无源，因禽潄玉泉。自非流异禀，谁识洞中僊。
法华堂:峯顶已崔嵬，因高更筑台。夜分僧定起，咫尺见云雷。
拜岳石:片石倚中天，云深鸟道间。人多祝尧寿，登此拜南山。
过云安军下岩僧舍:幽寺倚岩阿，云扉掩薜萝。老僧中燕息，谁问世风波。
横溪洞飞泉:寒瀑落春岩，天垂百丈缣。更疑仙客宴，不卷水晶帘。
和范御史过陈州:湾尽疑无路，堤回忽见桥。冬空仍水后，物物称萧条。
题鱼关:奔流出万山，乱石销孱颜。彼跃龙门者，何尝惧此关。
男{山几}生日:重九登高节，阳秋禀气和。家家欢会日，祺寿所宜多。
次韵吴天常:尘事不留毫，谁云梦寐劳。因思四老会，今复数年高。
书琴坛:制动必原静，治人先正心。风乎昼坛上，退食鸣瑶琴。
和范御史石仓晚泊:天迥旅怀阔，风长野叫来。沧波清可爱，先为濯京埃。
觉林寺:古寺无碑刻，僧云不记年。自余安所问，惟是爱林泉。
自君之出矣二首  其一:自君之出矣，妾不出闺门。怀君不敢恨，惟有感君恩。
自君之出矣二首  其二:自君之出矣，妾自奉尊嫜。知君不思妾，亦当思故乡。
湖上意:晚过鸳鸯浦，无心唱采莲。莫嗔兰桨急，为要趁前船。
江上意:朝来暮还去，寒潮不曾住。江水亦有情，佳期几番误。
长相思:昨夜相逢处，朦胧春梦中。辽西书不到，莫是戍辽东。
访山中隠者:遥闻捣药声，知有幽人家。相寻却无路，又隔一溪花。
浦口:浦口晚潮来，佳期那可待。浪急行兰舟，苹花更难采。
泰伯庙:古者吾夫子，曾称三让名。后来秦失鹿，刘项死相争。
三高祠:退能合天道，隠亦是人豪。借问祠前水，如今几个高。
戍妇言:姑嫜有妾奉，征战盍郎行。早取封侯去，封侯妾亦荣。
江南思:暮雨娥皇庙，春风西子城。相思行不得，更听鹧鸪声。
墙头杏花:红杏西邻树，过墙无数花。相烦问春色，端的属谁家。
萍:风波长不定，浪迹在天涯。莫怨身轻薄，前生是柳花。
游楞伽寺:萝径入苍霭，钟声来翠微。招提在何许，云外一僧归。
商人妇:日日湖头望，望夫夫未回。无情春水恨，祇送别船来。
琵琶:一片相思木，声含古塞秋。琵琶是谁制，长拨别离愁。
寄衣曲  其一:闻有宫袍赐，翻令闺意伤。良人在行伍，祇待妾衣裳。
寄衣曲  其二:征衣须早寄，遥忆藁砧寒。莫讶啼痕少，相思泪已干。
送翟山人:圣代容高尚，山林隠去休。方知尧舜日，亦自有巢由。
江南曲:遥天碧荡荡，远草绿愔愔。并作相思海，春来一样深。
郊外晚望:野旷行人少，林荒夕照微。烟中一声笛，何处牧儿归。
扬州:红桥二十四，明月照笙歌。若是迷楼在，游人应更多。
罗唝曲:玉井荷花碧，中藏偶意深。绿房千万菂，多少可怜心。
四皓:四老本英雄，来成羽翼功。向令秦重士，未必隠山中。
子陵:乾坤罢战尘，渔钓可藏身。何事刘文叔，犹来觅故人。
孔明:有心兴汉室，不意托孤儿。帝昔曾三顾，臣今表出师。
渊明:心寄羲皇上，生逢晋宋时。风流千古意，只有杜鹃知。
春归:报道春归去，忙来看落红。岂知春不去，还在绿阴中。
渔父:纫草成春服，汲湘供晚炊。人间风浪险，醉里几曾知。
马塍:桃李宫城近，偏承雨露恩。至今耕种地，一半作花园。
苏堤:汉苑花何处，唐陵柏已空。相逢大堤柳，令我忆苏公。
玉津园:御爱花无主，长生树几时。青青辇路草，尽属牧羊儿。
武穆坟:若论将军勇，神京反掌图。中原数千里，可惜葬西湖。
祚德庙:祀典当时盛，忠曾保赵孤。谁知宋祚绝，今与庙俱无。
景灵宫:孟月祠原庙，都人忆故宫。当年驾幸处，乔木鸟呼风。
杭州:山势犹龙凤，行宫已劫灰。北人偏怅望，曾见汴京来。
燕:衔得香泥去，花间日午时。玉人方睡起，莫讶卷帘迟。
蚕妇:缫得新丝白，将来织素缣。自惭非锦绮，尚被舞人嫌。
题秋塘图二首  其一:寒塘凈如镜，云冷水葓秋。溪鸟无情物，悠悠不解愁。
题秋塘图二首  其二:水落秋菰老，夕寒烟树微。绝怜双白鹭，飞去似知几。
题画扇骑馿踏雪:雪没馿腰白，行行诗兴催。不因太清绝，那肯犯寒来。
题钱舜举写生五首 石榴:万里乘槎来，锦衣惊昼炫。相逢秋风中，忽发一笑粲。
题钱舜举写生五首 青瓜:苍然蓝田姿，幽怀莹冰雪。邂逅青门翁，曾救人间暍。
题钱舜举写生五首 水仙兰:翩翩凌波仙，静挹君子德。平生出处同，相知不易得。
题钱舜举写生五首 菊花:百卉尽摇落，独傲清霜里。披榛见黄花，渊明元不死。
题钱舜举写生五首 戏婴图:秘矣宫中戏，人间那得窥。开图付一笑，能不类儿嬉。
送人远宦思亲还乡:堂有期颐母，天涯事远游。人生归养乐，薄宦一萍浮。
题王立章云山卷:岌岌两峰峙，岚光照寺门。青山无今古，白云自朝昏。
题扇上画  其一:老树千年古，精灵变化奇。纯阳有道士，犹且被渠知。
题扇上画  其二:古木排山立，幽窗傍水开。直疑林处士，独棹小舟回。
题秋塘小景:寒溪上下碧，水鸟去来轻。衰柳伤秋色，应知画不成。
绝句:树借看书影，蝉供隠几声。人稀忘屋小，地凈觉凉生。
戏题江冲陶池亭:寒荫竹梢云，清分稻畦水。无令鸥鹭知，惊散菰蒲雨。
奉和江冲陶隠居二十韵  其一:云深行欲迷，但逐樵夫去。遥闻鸡犬声，人家在何处。
奉和江冲陶隠居二十韵  其二:断石倚枯柳，古色凝空青。落日借猿坐，清晨同鹤登。
奉和江冲陶隠居二十韵  其三:入谷但杳冥，欲忘人寰近。烟霞谁与娱，烦君赋招隠。
奉和江冲陶隠居二十韵  其四:青冥风露凄，玉笙浮缥缈。石藓蚀秋花，萝月淡清晓。
奉和江冲陶隠居二十韵  其五:雪瀑下平地，便作人间去。石潭如有情，少遣潺湲住。
奉和江冲陶隠居二十韵  其六:昭崖泫泉液，勃勃上云气。未遂朝宗愿，先有为霖意。
奉和江冲陶隠居二十韵  其七:苍然隔尘世，正对幽人家。绝宜疏雨余，斜阳点寒鸦。
奉和江冲陶隠居二十韵  其八:割云石棱铦，缠藤松骨槁。少华且未登，昌黎应绝倒。
奉和江冲陶隠居二十韵  其九:山鸟戛曙烟，扶桑挂初日。岩栖学仙侣，应试餐霞术。
奉和江冲陶隠居二十韵  其一○:前浮芙蓉翠，后泛石耳云。君欲竟幽讨，绝壁更一扪。
奉和江冲陶隠居二十韵  其一一:清冷石泉飞，萧瑟松风到。虽未叶宫商，总是冲陶操。
奉和江冲陶隠居二十韵  其一二:石壁倚苍峭，香荪湿蒙茸。闻名九歌里，识面此山中。
奉和江冲陶隠居二十韵  其一三:看云已堪眠，待月兼宜坐。谁令作棋局，却使苍苔破。
奉和江冲陶隠居二十韵  其一四:以我鼻端气，观此石间风。理固未易辨，妙处要相同。
奉和江冲陶隠居二十韵  其一五:数点庐峰雪，吹入冲陶云。山灵定惊怪，佳景被子分。
奉和江冲陶隠居二十韵  其一六:人世纷喧嚣，空山自茅栋。烦君固扃鐍，保此曲肱梦。
奉和江冲陶隠居二十韵  其一七:高人厌尘纷，不肯栖平地。木末敞轩窗，托此超然意。
奉和江冲陶隠居二十韵  其一八:朅来雪矼头，眼随林麓转。意定众境生，一笑前峰远。
奉和江冲陶隠居二十韵  其一九:窈窕东北峰，到眼佳有余。行人日攀缘，岂知供我娱。
奉和江冲陶隠居二十韵  其二○:截断浙东云，朝昏变奇状。平生采芝心，复此一惆怅。
俞氏朝爽轩:西山入拄颊，终带板绶累。悠悠轩中人，心闲得真趣。
竹径:竹阴清入骨，消得此闲行。不待锄苍藓，频来径自成。
赠凤林院海月师:早已逃俗类，从今始清绝。皎皎不可侵，如看海□月。
在燕京作:寄语林和靖，梅花几度开。黄金台下客，应是不归来。
跋楚老帖:佛固不可求，会处岂容说。苦作如是言，为谁略饶舌。
金州:比年学校兴，礼义生于富。使节按部来，士子皆奔辏。
五月菊:黄菊有本性，霜余见幽茂。名缁喻般若，太史谨占候。
句  其八:北固天下奇，凭虚倚楼堞。大江走天去，控以高崨嶪。
句  其九:君今向姑孰，山好江漫漫。炯如谪仙人，千载欣复还。
秋至:方趁夏日永，不知秋已清。秋清岁即晚，吾道终何成。
梅:万木枯岁晚，寒梅独不移。幽香对白雪，清景月明时。
凿流塘二首  其一:门前凿三塘，流水常不息。逝者诚如斯，间断伊谁忒。
读易:先天本无言，有言即后天。欲知先天易，须在无言前。
寄柳塘汪叔畊三首  其一:不闻尔言久，因觉我言非。欲得尔之善，真期尔指归。
寄柳塘汪叔畊三首  其二:久未从君行，出门无可去。思尔行之善，秉烛坐至曙。
寄柳塘汪叔畊三首  其三:数月未论心，此心觉还真。矢以惺惺法，始终奉此身。
题张敬仲寒岩瀑泉:朱弦莫余和，落指空琅然。天风远送将，去作碧岩泉。
偶题:庭夜酣红杏，墙阴染碧苔。吟翁醉未醒，啼鸟去还来。
自颂:有生必有灭，无庵无可说。踢倒玉昆仑，夜半红日出。
春日杂咏:门前春水滑，柳外夕阳斜。欲识春风面，满城桃李花。
偶题:浓淡烟村碧，浅深霜叶红。蓬窗今夜客，芦岸晚来风。
秋风叹四首  其一:长鲸海上来，壮士田间起。登城复何悲，禾稼秋风里。
秋风叹四首  其二:谁将讼风伯，谓天惩雨师。天阍几万里，聩聩安得知。
秋风叹四首  其三:军书督战急，县吏催租还。力尽将何诉，浮云深九关。
秋风叹四首  其四:尝闻海客谈，白浪海风恶。祗是欺舴艋，那见摧蛟鳄。
示慧开禅师颂二首  其二:黑山心历历，金殿口巴巴。不因渔父引，怎得见波查。
葵花:花生初咫尺，意思已寻丈。一日复一日，看看众花上。
次韵朱晦翁十梅 江梅:玉色不受垢，照影清江滨。江雪岂不寒，枝头浑似春。
次韵朱晦翁十梅 岭梅:北枝未春风，南枝先暖雪。吹香祇自怜，驿使音尘绝。
次韵朱晦翁十梅 野梅:迥野殊寂寥，孤芳太清绝。暗香疑有无，似亦畏攀折。
次韵朱晦翁十梅 早梅:皎皎姑射仙，缟衣而黄里。一别如许时，见之先失喜。
次韵朱晦翁十梅 寒梅:花开有底急，迫此岁律残。捷报春信来，不知冰雪寒。
次韵朱晦翁十梅 小梅:点缀鹤膝枝，无谓花萼小。亦有鼎实存，相期春事了。
次韵朱晦翁十梅 疏梅:诗人自情亲，俗子极交浅。所以疏着花，即之风韵远。
次韵朱晦翁十梅 枯梅:虬根蚀土石，老干饱霜雪。孙枝吐春妍，靳惜那忍折。
次韵朱晦翁十梅 落梅:幽人自爱花，花落恨岑寂。岂悟化工意，褪花方着实。
次韵朱晦翁十梅 赋梅:岂无和靖诗，亦有广平赋。多为花写真，终难尽佳处。
淳熙元年端午帖子词 皇帝合六首 其一:双秀云牟实，三眠雪茧丰。无人知帝力，浑在舜弦中。
淳熙元年端午帖子词 皇帝合六首 其二:御柳垂波绿，宫槐覆幄凉。香风随步辇，偏到殿中央。
淳熙元年端午帖子词 皇帝合六首 其三:采缕萦朱户，芳菰剪翠筒。风光天上别，景物世间同。
淳熙二年春帖子词 光尧寿圣宪天体道太上皇帝合六首 其一:嶰管今朝应，璇杓昨夜旋。耕桑三万里，一样乐尧天。
淳熙二年春帖子词 光尧寿圣宪天体道太上皇帝合六首 其二:事已高超古，心犹切为民。慈颜应有喜，房宿正当晨。
淳熙二年春帖子词 光尧寿圣宪天体道太上皇帝合六首 其三:采柏浮仙醁，凝酥点寿盘。君王千万岁，长奉两宫欢。
淳熙二年春帖子词 寿圣明慈太上皇后合六首 其一:玉管和声度，金铺丽景迟。思齐文母圣，春日受春祺。
淳熙二年春帖子词 寿圣明慈太上皇后合六首 其二:宝殿春朝退，瑶池夜宴深。明朝是人日，时复问晴阴。
淳熙二年春帖子词 寿圣明慈太上皇后合六首 其三:翠辇西湖路，雕盘北苑花。时平无外事，随意趁年华。
淳熙六年春帖子词 皇帝合六首 其一:今岁韶光好，时逢大有年。条风方被物，菖叶又催田。
淳熙六年春帖子词 皇帝合六首 其二:今岁韶光好，年中两见春。余寒九日在，芳意一朝新。
淳熙六年春帖子词 皇帝合六首 其三:今岁韶光好，田闾气象淳。政平无横赋，粟贱少穷民。
淳熙六年春帖子词 皇后合五首 其一:何处春来早，光风入九门。未翻池荇翠，先着壁椒温。
淳熙六年春帖子词 皇后合五首 其二:何处春来早，坤仪物意熙。烟生金屋重，日上玉阶迟。
淳熙六年端午帖子词 皇帝合六首 其一:玉斝浮菖细，金盘荐朮香。皇龄千万寿，高拱舜衣裳。
淳熙六年端午帖子词 皇帝合六首 其二:兰气浮丹殿，槐阴被紫宸。熏琴多在御，挥拂寄深仁。
淳熙六年端午帖子词 皇帝合六首 其三:清晓开鱼钥，红云缥缈间。催裁恤刑诏，传放谢衣班。
淳熙六年端午帖子词 皇后合五首 其一:剪玉菰筒翠，盘金彩缕长。宫中多燕喜，天下正明昌。
淳熙六年端午帖子词 皇后合五首 其二:瑞麦登时物，香蒲荐寿祺。珠囊新样小，蹙就葛覃诗。
淳熙七年春帖子 光尧寿圣宪天体道性仁诚德经武纬文太上皇帝合六首 其一:欲识春回处，长生大帝家。万年枝耸翠，千岁果开花。
淳熙七年春帖子 光尧寿圣宪天体道性仁诚德经武纬文太上皇帝合六首 其二:欲识春回处，君王献寿时。矞云扶宝座，和气入瑶巵。
淳熙七年春帖子 光尧寿圣宪天体道性仁诚德经武纬文太上皇帝合六首 其三:欲识春回处，晴峰俯碧泉。岩峦犹积雪，草木已生烟。
淳熙七年春帖子 寿圣齐明广慈太上皇后合六首 其一:天上春光别，东皇管领来。初从旗气转，旋逐跸声回。
淳熙七年春帖子 寿圣齐明广慈太上皇后合六首 其二:天上春光别，融融物态宜。彤庭花气暖，黄道日轮迟。
淳熙七年春帖子 寿圣齐明广慈太上皇后合六首 其三:天上春光别，时康乐事繁。烟花浮阆苑，露叶簇金盘。
淳熙七年端午帖子词 皇帝合六首 其一:赤伏祥晖盛，黄离治象亨。天时四序正，君德万方明。
淳熙七年端午帖子词 皇帝合六首 其二:采缕盘金丽，香蒲镂玉匀。君王千万寿，岁岁乐兹辰。
淳熙七年端午帖子词 皇帝合六首 其三:日御秋秋永，云峰迭迭繁。宸心定忘暑，长算入中原。
淳熙七年端午帖子词 皇后合六首 其一:玉燕垂符小，珠囊结艾青。更将长命缕，侵晓奉慈庭。
淳熙七年端午帖子词 皇后合六首 其二:厚德承三殿，柔风被八纮。欲知勤俭化，当暑澣衣清。
淳熙八年春帖子词 太上皇帝合六首 其一:翠管吹寒去，青旗卷仗来。慈皇千万寿，春日上春杯。
淳熙八年春帖子词 太上皇帝合六首 其二:剪玉酥花细，盘金彩胜宜。六宫呈妙巧，春日颂春祺。
淳熙八年春帖子词 太上皇帝合六首 其三:凤苑开丹燕，龙楼下翠华。天工不敢住，春日着春花。
淳熙八年春帖子词 太上皇后合六首 其一:春晓慈闱启，君王奏问安。和声调嶰管，欢颂献椒盘。
淳熙八年春帖子词 太上皇后合六首 其二:春昼慈闱静，宫帘日上徐。焚香开竺典，滴露写仙书。
淳熙八年春帖子词 太上皇后合六首 其三:春夕慈闱永，瑶池乐未央。管弦声合奏，灯月影交光。
淳熙八年端午帖子词 太上皇帝合六首 其一:待月长生殿，迎风太液池。慈颜欢乐日，圣德盛明时。
淳熙八年端午帖子词 太上皇帝合六首 其二:濯濯风涵柳，英英露泻荷。微凉无限意，分付舜弦歌。
淳熙八年端午帖子词 太上皇帝合六首 其三:莲叶看龟上，桐花引凤栖。圣人千万寿，福禄与天齐。
淳熙八年端午帖子词 太上皇后合六首 其一:菰黍团云白，菖花剪玉长。晚凉新月上，水殿按霓裳。
淳熙八年端午帖子词 太上皇后合六首 其二:海上千年实，峰头十丈花。年年当令节，同献玉皇家。
淳熙八年端午帖子词 太上皇后合六首 其三:翰墨消长日，尊罍占远风。纤尘吹不到，人在玉壶中。
蝉:风露枯肠里，宫商两翼头。壮号森木晚，清啸茂林秋。
书刘定夫诗轴:人生不更涉，何由知险艰。观君一巨轴，奚啻百庐山。
四穿楼  其一:四壁无遮碍，凭阑豁远胸。何须高百尺，亦可卧元龙。
赠相士林石:岂是无仙骨，平生百念轻。但存方寸地，吾不计前程。
题关都官西湖孤山四照阁图:三贤堂趣远，四照阁诗传。高节无人继，孤山只俨然。
跋本朝六名公帖:道丧嗟耆旧，人亡独简编。家藏六君帖，何必万人传。
分水铺壁间读赵仲缜留题二十字戏续其后:水流无彼此，地势有西东。若识分时异，方知合处同。
题米元晖画:楚山直丛丛，木落秋云起。向晓一登台，沧江日千里。
观刘氏山馆壁间所画四时景物各有深趣因为六言一绝复以其句为题作五言四咏  其二:头上山泄云，脚下云迷树。不知春浅深，但见云来去。
观刘氏山馆壁间所画四时景物各有深趣因为六言一绝复以其句为题作五言四咏  其三:夕阳在西峯，晚谷背南岭。烦鬰未渠央，伫兹清夜景。
观刘氏山馆壁间所画四时景物各有深趣因为六言一绝复以其句为题作五言四咏  其四:清秋气萧瑟，遥夜水崩奔。自了岩中趣，无人可共论。
观刘氏山馆壁间所画四时景物各有深趣因为六言一绝复以其句为题作五言四咏  其五:悲风号万窍，密雪变千林。匹马关山路，谁知客子心。
观祝孝友画卷为赋六言一绝复以其句为题作五言四咏  其二:天边云绕山，江上烟迷树。不向晓来看，讵知重迭数。
观祝孝友画卷为赋六言一绝复以其句为题作五言四咏  其三:炎蒸无处逃，亭午转歊赩。万壑一奔倾，千林共萧瑟。
观祝孝友画卷为赋六言一绝复以其句为题作五言四咏  其四:草阁临无地，江空秋月寒。亦知奇绝景，未必要人看。
观祝孝友画卷为赋六言一绝复以其句为题作五言四咏  其五:茅屋无烟火，溪桥绝往还。山翁独乘兴，飘洒一襟寒。
祝孝友作枕屏小景以霜余茂树名之因题此诗:山寒夕飙急，木落洞庭波。几迭云屏好，一生秋梦多。
墨庄五咏 墨庄:诗书启山林，德义久储积。嗣世知有人，新畬更开辟。
墨庄五咏 冽轩:窗开深井泉，窈窕千丈碧。何幸且渊澄，无劳遽心恻。
墨庄五咏 静春堂:幽人本何心，偶此翳环堵。隠几亦无言，光风遍寰宇。
墨庄五咏 玩易斋:竹几横陈处，韦编半掩时。寥寥三古意，此地有深期。
墨庄五咏 君子亭:倚杖临寒水，披襟立晚风。相逢数君子，为我说濂翁。
方广版屋:秀木千章倒，层甍万瓦差。悄无人似玉，空咏小戎诗。
列岫望西山最正殆无毫发遗恨滕王秋屏皆不及也因作此诗二首  其一:城中望西山，拄颊空朝暮。不到列岫亭，讵知亲切处。
列岫望西山最正殆无毫发遗恨滕王秋屏皆不及也因作此诗二首  其二:东西水平分，南北山中判。妙处毫发间，商略无遗算。
次韵择之进贤道中漫成五首  其五:日暮重冈上，人劳马亦饥。不妨随野雀，容易宿寒枝。
刘德明彦集祝弟以夏云多奇峰为韵赋诗戏成五绝  其一:出山几何时，归来便长夏。端居心不怡，散策长林下。
刘德明彦集祝弟以夏云多奇峰为韵赋诗戏成五绝  其二:为客厌城市，还家辞世纷。朝昏何所见，但有四山云。
刘德明彦集祝弟以夏云多奇峰为韵赋诗戏成五绝  其三:闭门事幽讨，岁月忽已多。客来无可问，与君共弦歌。
刘德明彦集祝弟以夏云多奇峰为韵赋诗戏成五绝  其四:干时本已懒，胸次况亡奇。若问中林趣，婆娑祇自知。
刘德明彦集祝弟以夏云多奇峰为韵赋诗戏成五绝  其五:炎蒸不可柰，云气满前峰。向夕风吹尽，微闻远寺钟。
百丈山六咏 石磴:层崖俯深幽，微径忽中断。努力一跻攀，前行有奇观。
百丈山六咏 小涧:两崖交翠阴，一水自清泻。俯仰契幽情，神襟顿飘洒。
百丈山六咏 山门:置屋两山间，巧当奇绝处。峡束百泉倾，涧激回风度。
百丈山六咏 石台:出谷转石棱，俯身窥木末。夕眺岚翠分，朝隮云海阔。
百丈山六咏 西阁:借此云窗眠，静夜心独苦。安得枕下泉，去作人间雨。
百丈山六咏 瀑布:巅崖出飞泉，百尺散风雨。空质丽晴晖，龙鸾共掀舞。
云谷二十六咏 云谷:寒云无四时，散漫此山谷。幸乏霖雨姿，何妨媚幽独。
云谷二十六咏 南涧:危石下峥嵘，高林上苍翠。中有横飞泉，崩奔杂奇丽。
云谷二十六咏 瀑布:峰回危径转，垂练忽千寻。不为登山倦，踌躇秋涧阴。
云谷二十六咏 云关:白云去复还，黄尘到难入。只有涧水声，出关流更急。
云谷二十六咏 莲沼:亭亭玉芙蓉，迥立映澄碧。只愁山月明，照作寒露滴。
云谷二十六咏 杉径:南起云关口，萦纡上草堂。天风发清籁，山月度寒光。
云谷二十六咏 云庄:小丘横翠几，层嶂复嵯峨。释耒闲来看，岩姿此处多。
云谷二十六咏 泉硖:入关但平田，复此得清响。何必问真源，神襟一萧爽。
云谷二十六咏 石池:两岸苍峭石，护此碧泓寒。秋月来窥影，骊珠吐玉盘。
云谷二十六咏 山楹:山楹一怅望，恨此云迷谷。仙人不可期，缥缈双髻绿。
云谷二十六咏 药圃:长镵斸灵根，莳此泉下圃。珍剂未须论，丹荑已堪煮。
云谷二十六咏 井泉:山高泽气通，石窦飞灵液。默料谷中云，多应从此出。
云谷二十六咏 西寮:畬田种胡麻，结草寄林樾。珍重无心人，寒栖弄明月。
云谷二十六咏 晦庵:忆昔屏山翁，示我一言教。自信久未能，岩栖冀微效。
云谷二十六咏 草庐:青山绕蓬庐，白云障幽户。卒岁聊自娱，时人莫留顾。
云谷二十六咏 怀仙:西望多奇峰，北瞰独仙府。欲致武夷君，石坛罗桂醑。
云谷二十六咏 挥手:山台一挥手，从此断将迎。不见尘中事，惟闻打麦声。
云谷二十六咏 云社:自作山中人，即与云为友。一啸雨纷纷，无劳三奠酒。
云谷二十六咏 桃蹊:涧里春泉响，种桃泉上头。烂红纷委地，未肯出山流。
云谷二十六咏 竹坞:悄蒨桃蹊北，萧椮竹坞深。不堪秋夜永，风雨助悲吟。
云谷二十六咏 漆园:旧闻南华仙，作吏漆园里。应悟见割忧，嗒然空隠几。
云谷二十六咏 茶坂:携籝北岭西，采撷供茗饮。一啜夜窗寒，跏趺谢衾枕。
云谷二十六咏 绝顶:当年赫曦台，移治在兹岭。寥廓无四邻，三光疑倒影。
云谷二十六咏 北涧:土断川亦分，北下成阴涧。秀石得佳名，服膺吾敢慢。
云谷二十六咏 中溪:南下东岭阿，云是中溪道。岩树爱樛枝，石田悲蔓草。
云谷二十六咏 休庵:别岭有精庐，林峦亦幽绝。无事一往来，茶瓜不须设。
题刘平甫定庵五咏 定庵:风生长林悲，云起空谷暝。下有不死人，一室常在定。
题刘平甫定庵五咏 巢云:入山何所见，云树春蒙蒙。安知巢居子，避世于其中。
题刘平甫定庵五咏 山台:林居厌栖迷，山顶幸清旷。无事一登临，却愁心浩荡。
题刘平甫定庵五咏 井泉:开山昔何人，凿此寒泉井。独夜潄琼瑶，泠然发深省。
题刘平甫定庵五咏 寿穴:百年不可期，一壑当预卜。自怜木偶人，空羡王官谷。
武夷七咏 天柱峰:屹然天一柱，雄镇斡维东。祇说乾坤大，谁知立极功。
武夷七咏 洞天:绝壁上千寻，隠约岩栖处。笙鹤去不还，人间自今古。
武夷七咏 画鹤:谁写青田质，高超鴈鹜群。长疑风月夜，清唳九霄闻。
武夷七咏 仰高堂:面势来空翠，哦诗独好仁。怀人今已矣，谁遣栋梁新。
武夷七咏 趋真亭:危亭久已倾，祇有颓基在。何事往来人，不知容鬓改。
武夷七咏 大小藏岩:藏室岌相望，尘编何莽卤。欲问伯阳翁，风烟迷处所。
武夷七咏 丹灶:仙人推卦节，炼火守金舟。一上烟霄路，千年亦不还。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 江梅:大雪天地闭，穷阴渺寒滨。谁知江南信，已作明年春。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 岭梅:梅花破萼时，瘴雨吹成雪。驿使忽相逢，无言似愁绝。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 野梅:野风吹孤芳，迥立正愁绝。皂盖莫徘徊，堪看不堪折。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 早梅:霜风殊未高，杖策荒园里。仙子别经年，相看共惊喜。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 寒梅:白玉堂前树，风清月影残。无情三弄笛，遥夜不胜寒。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 小梅:且喜梅花开，莫嗟梅花小。花小风味深，此意君已了。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 踺梅:玉笛未黄昏，冰滩已清浅。踈影不胜妍，愁心为谁远。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 枯梅:樛枝卧龙蛇，冷蘂缀冰雪。千里故人心，今年为谁折。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 落梅:花开已凄凉，花落更愁寂。来岁烟雨时，为君和鼎实。
元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 赋梅:君欲赋梅花，梅花若为赋。绕树百千回，句在无言处。
武夷精舍杂咏 精舍:琴书四十年，几作山中客。一日茅栋成，居然我泉石。
武夷精舍杂咏 仁智堂:我惭仁知心，偶自爱山水。苍崖无古今，碧涧日千里。
武夷精舍杂咏 隠求斋:晨窗林影开，夜枕山泉响。隠去复何求，无言道心长。
武夷精舍杂咏 止宿寮:故人肯相寻，共寄一茅宇。山水为留行，无劳具鸡黍。
武夷精舍杂咏 石门坞:朝开云气拥，暮掩薜萝深。自笑晨门者，那知孔氏心。
武夷精舍杂咏 观善斋:负笈何方来，今朝此同席。日用无余功，相看俱努力。
武夷精舍杂咏 寒栖馆:竹间彼何人，抱瓮靡遗力。遥夜更不眠，焚香坐看壁。
武夷精舍杂咏 晚对亭:倚笻南山巅，却立有晚对。苍峭矗寒空，落日明影翠。
武夷精舍杂咏 铁笛亭:何人轰铁笛，喷薄两崖开。千载留余响，犹疑笙鹤来。
武夷精舍杂咏 钓矶:削成苍石棱，倒影寒潭碧。永日静垂竿，兹心竟谁识。
武夷精舍杂咏 茶灶:仙翁遗石灶，宛在水中央。饮罢方舟去，茶烟袅细香。
武夷精舍杂咏 渔艇:出载长烟重，归装片月轻。千岩猿鹤友，愁绝棹歌声。
秋华四首 木芙蓉:红芳晓露浓，绿树秋风冷。共喜巧回春，不妨闲弄影。
秋华四首 蕙:今花得古名，旖旎香更好。适意欲忘言，尘编讵能考。
秋华四首 木犀:乔木生夏凉，芳蕤散秋馥。未觉岁将寒，扶踈方遶屋。
秋华四首 菊:青蕊冒珍丛，幽姿含晓露。政尔破荒寒，讵免伤迟暮。
丘子服来访道间得古梅折以为赠刘叔通江文卿俱来各有佳句因各次韵为答三首  其二:独树临孤岸，横枝放浅花。不须烦驿使，正耐雪斜斜。
庚申立春前一日:雪花寒送蜡，梅萼暖生春。岁晚江村路，云迷景更新。
谒表伯余宋佑:江上雪意满，风吹竹林平。先生但坚坐，稚子开柴荆。
题谢安石东山图:家山花柳春，侍女髻鬟绿。出处亦何心，晴云在空谷。
江月图:江空秋月明，夜久寒露滴。扁舟何处归，吟啸永佳夕。
题尤溪宗室所藏二妃图  其一:潇湘木落时，玉佩秋风起。日暮怅何之，寂寞寒江水。
题尤溪宗室所藏二妃图  其二:夫君行不归，日夕空凝伫。目断九疑岑，回头泪如雨。
醉作三首  其一:淅淅西风起，嗷嗷寒鴈多。稻粱随处有，珍重采薇歌。
醉作三首  其二:淅淅西风起，候虫寒夜分。千山杳沉寂，竟夕断知闻。
醉作三首  其三:淅淅西风起，溅溅石濑鸣。有情从是妄，个里定无情。
杉木长涧四首  其二:朝发长涧头，夕宿长涧尾。伤哉长涧人，祸变乃如此。
考试感事戏作:海邑三年吏，勤劳不为身。但令官事了，从遣黠儿嗔。
竹:潇潇凌霜雪，浓翠异三湘。疎影月移壁，寒声风满堂。
登福山远眺:迢迢百里外，望望皆闽山。皎日中天揭，浮云也有闲。
题陶渊明小像:慧远无此冠，靖节无此巾。此巾要亦有，无此漉酒人。
小均四景诗  其一:晓起坐书斋，落花堆满径。只此是文章，挥毫有余兴。
小均四景诗  其二:古木被高荫，昼坐不知暑。会得古人心，开襟静无语。
小均四景诗  其三:蟋蟀鸣床头，夜眠不成寐。起阅案前书，西风拂庭桂。
小均四景诗  其四:瑞雪飞琼瑶，梅花静相倚。独占三春魁，深涵太极理。
昙山题诗:颓然见此山，一一皆天作。信手铭岩墙，所愿君不凿。
题米敷文潇湘图卷:闲云无四时，散漫此山谷。幸乏霖雨姿，何妨媚幽独。
桃溪:涧里春泉响，种桃泉上头。烂红纷委地，未肯出山流。
题烂柯山:局上闲争战，人间任是非。空教采樵客，柯烂不知归。
句  其一:秋夜不可晨，秋日苦易暗。我无汲汲志，何以有此恨。
王昭君二首 二:昭君拂玉鞍，上马啼红颊。今日汉宫人，明朝胡地妾。
相逢行:相逢红尘内，高揖黄金鞭。万户垂杨里，君家阿那边。
玉阶怨:玉阶生白露，夜久侵罗袜。却下水晶帘，玲珑望秋月。
襄阳曲四首 一:襄阳行乐处，歌舞白铜鞮。江城回渌水，花月使人迷。
襄阳曲四首 三:岘山临汉江，水绿沙如雪。上有堕泪碑，青苔久磨灭。
襄阳曲四首 四:且醉习家池，莫看堕泪碑。山公欲上马，笑杀襄阳儿。
洛阳陌:白玉谁家郎，回车渡天津。看花东陌上，惊动洛阳人。
高句骊:金花折风帽，白马小迟回。翩翩舞广袖，似鸟海东来。
舍利弗:金绳界宝地，珍木荫瑶池。云间妙音奏，天际法蠡吹。
静夜思:床前看月光，疑是地上霜。举头望山月，低头思故乡。
渌水曲:渌水明秋月，南湖采白苹。荷花娇欲语，愁杀荡舟人。
估客行:海客乘天风，将船远行役。譬如云中鸟，一去无踪迹。
秋浦歌十七首 三:秋浦锦驼鸟，人间天上稀。山鸡羞渌水，不敢照毛衣。
秋浦歌十七首 四:两鬓入秋浦，一朝飒已衰。猨声催白发，长短尽成丝。
秋浦歌十七首 五:秋浦多白猨，超腾若飞雪。牵引条上儿，饮弄水中月。
秋浦歌十七首 六:愁作秋浦客，强看秋浦花。山川如剡县，风日似长沙。
秋浦歌十七首 七:醉上山公马，寒歌宁戚牛。空吟白石烂，泪满黑貂裘。
秋浦歌十七首 八:秋浦千重岭，水车岭最奇。天倾欲堕石，水拂寄生枝。
秋浦歌十七首 九:江祖一片石，青天扫画屏。题诗留万古，绿字锦苔生。
秋浦歌十七首 十一:逻人（一作「叉」）横鸟道，江祖出鱼梁。水急客舟（一作「行」）疾，山花拂面香。
秋浦歌十七首 十二:水如一匹练，此地即平天。耐可乘明月，看花上酒船。
秋浦歌十七首 十三:渌水净素月，月明白鹭飞。郎听采菱女，一道夜歌归。
秋浦歌十七首 十四:炉火照天地，红星乱紫烟。赧郎明月夜，歌曲动寒川。
秋浦歌十七首 十六:秋浦田舍翁，采鱼水中宿。妻子张白鹇，结罝暎深竹。
见京兆韦参军量移东阳二首 一:潮水还归海，流人却到吴。相逢问愁苦，泪尽日南珠。
对雪献从兄虞城宰:昨夜梁园里，弟寒兄不知。庭前看玉树，肠断忆连枝。
闻谢杨儿吟猛虎词因此有赠:同州隔秋浦，闻吟猛虎词。晨朝来借问，知是谢杨儿。
系寻阳上崔相涣三首 一:邯郸四十万，同日陷长平。能回造化笔，或冀一人生。
题情深树寄象公:肠断枝上猨，泪添山下樽。白云见我去，亦为我飞翻。
寄上吴王三首 二:坐啸庐江静，闲闻进玉觞。去时无一物，东壁挂胡床。
口号:食出野田美，酒临远水倾。东流若未尽，应见别离情。
别东林寺僧:东林送客处，月出白猨啼。笑别庐山远，何烦过虎溪。
送侄良携二妓赴会稽戏有此赠:携妓东山去，春光半道催。遥看若桃李，双入镜中开。
送殷淑三首 三:痛饮龙筇下，灯青月复寒。醉歌惊白鹭，半夜起沙滩。
送陆判官往琵琶峡:水国秋风夜，殊非远别时。长安如梦里，何日是归期。
赋得白鹭鸶送宋少府入三峡:白鹭拳一足，月明秋水寒。人惊远飞去，直向使君滩。
陪从祖济南太守泛鹊山湖三首 一:初谓鹊山近，宁知湖水遥。此行殊访戴，自可缓归桡。
陪从祖济南太守泛鹊山湖三首 二:湖阔数千里，湖光摇碧山。湖西正有月，独送李膺还。
陪从祖济南太守泛鹊山湖三首 三:水入北湖去，舟从南浦回。遥看鹊山转，却似送人来。
陪侍郎叔游洞庭醉后三首 一:今日竹林宴，我家贤侍郎。三杯容小阮，醉后发清狂。
陪侍郎叔游洞庭醉后三首 二:船上齐桡乐，湖心泛月归。白鸥闲不去，争拂酒筵飞。
陪侍郎叔游洞庭醉后三首 三:刬却君山好，平铺湘水流。巴陵无限酒，醉杀洞庭秋。
铜官山醉后绝句:我爱铜官乐，千年未拟还。要须回舞袖，拂尽五松山。
九日龙山饮:九日龙山饮，黄花笑逐臣。醉看风落帽，舞爱月留人。
九月十日即事:昨日登高罢，今朝更举觞。菊花何太苦，遭此两重阳。
杜陵绝句:南登杜陵上，北望五陵间。秋水明落日，流光灭远山。
望木瓜山:早起见日出，暮见栖鸟还。客心自酸楚，况对木瓜山。
夜下征虏亭:船下广陵去，月明征虏亭。山花如绣颊，江火似流萤。
奔亡道中五首 一:苏武天山上，田横海岛边。万重关塞断，何日是归年。
奔亡道中五首 二:亭伯去安在，李陵降未归。愁容变海色，短服改胡衣。
奔亡道中五首 三:谈笑三军却，交游七贵疎。仍留一只箭，未射鲁连书。
清溪半夜闻笛:羗笛梅花引，吴溪陇水情。寒山秋浦月，肠断玉关声。
夏日山中:懒摇白羽扇，躶体青林中。脱巾挂石壁，露顶洒松风。
醉题王汉阳厅:我似鹧鸪鸟，南迁懒北飞。时寻汉阳令，取醉月中归。
独坐敬亭山:众鸟高飞尽，孤云独去闲。相看两不厌，只有敬亭山。
自遣:对酒不觉暝，落花盈我衣。醉起步溪月，鸟还人亦稀。
忆东山二首 一:不向东山久，蔷薇几度花。白云还自散，明月落谁家。
忆东山二首 二:我今携谢妓，长啸绝人羣。欲报东山客，开关扫白云。
重忆一首:欲向江东去，定将谁举杯。稽山无贺老，却棹酒船回。
田园言怀:贾谊三年谪，班超万里侯。何如牵白犊，饮水对清流。
咏山樽二首 二:拥肿寒山木，嵌空成酒樽。愧无江海量，偃蹇在君门。
初出金门寻王侍御不遇咏壁上鹦鹉:落羽辞金殿，孤鸣咤绣衣。能言终见弃，还向陇西飞。
紫藤树:紫藤挂云木，花蔓宜阳春。密叶隐歌鸟，香风留美人。
观放白鹰二首 一:八月边风高，胡鹰白锦毛。孤飞一片雪，百里见秋毫。
流夜郎题葵叶:惭君能卫足，叹我远移根。白日如分照，还归守故园。
白鹭鹚:白鹭下秋水，孤飞如坠霜。心闲且未去，独立沙洲傍。
劳劳亭:天下伤心处，劳劳送客亭。春风知别苦，不遣柳条青。
怨情:美人卷珠帘，深坐颦蛾眉。但见泪痕湿，不知心恨谁。
赠内:三百六十日，日日醉如泥。虽为李白妇，何异太常妻。
越女词五首 一:长干吴儿女，眉目艳新月。屐上足如霜，不着鸦头袜。
越女词五首 二:吴儿多白皙，好为荡舟剧。卖眼掷春心，折花调行客。
越女词五首 三:耶溪采莲女，见客棹歌回。笑入荷花去，佯羞不出来。
越女词五首 四:东阳素足女，会稽素舸郎。相看月未堕，白地断肝肠。
越女词五首 五:镜湖水如月，耶溪女似雪。新妆荡新波，光景两奇绝。
浣纱石上女:玉面耶溪女，青娥红粉妆。一双金齿屐，两足白如霜。
出妓金陵子呈卢六四首 二:南国新丰酒，东山小妓歌。对君君不乐，花月奈愁何。
出妓金陵子呈卢六四首 三:东道烟霞主，西江诗酒筵。相逢不觉醉，日堕历阳川。
巴女词:巴水急如箭，巴船去若飞。十月三千里，郎行几岁归。
哭宣城善酿纪叟:纪叟黄泉里，还应酿老春。夜台无晓日，沽酒与何人。
邹衍谷:燕谷无暖气，穷岩闭严阴。邹子一吹律，能回天地心。
白微时募县小吏入令卧内尝驱牛经堂下令妻怒将加诘责白亟以诗谢云:素面倚栏钩，娇声出外头。若非是织女，何得问牵牛。
效何水部二首 一:玉宇含清露，香笼散轻烟。应当结沈抱，难从兹夕眠。
效何水部二首 二:夕漏起遥恨，虫响乱秋阴。反复相思字，中有故人心。
赞三十六祖颂  其一:师子体无二，拈花应笑时。然灯从此焰，不断至今辉。
赞三十六祖颂  其二:谁易阿谁难，多闻不透关。忽解空无我，内海更藏山。
赞三十六祖颂  其三:无事商那和，翛然了义多。是法不可说，转念摩噜陀。
赞三十六祖颂  其四:优波耶鞠多，三昧力降魔。法传香种子，意气尚周罗。
赞三十六祖颂  其五:提多迦初生，光超日月灯。山顶泉迸涌，此路少人行。
赞三十六祖颂  其六:大士弥遮迦，忆昔阿私陀。邪正通一道，无法不调和。
赞三十六祖颂  其一○:胁本号难生，泥牛入海耕。随机千万转，无上亦无行。
赞三十六祖颂  其一一:咄哉瞿昙氏，唯富那夜奢。不拘有无种，遍地法莲华。
赞三十六祖颂  其一三:迦毗摩罗师，外道成正真。了斯第一义，非故亦非新。
赞三十六祖颂  其一四:龙树非形相，独现圆月体。说法如虚空，非舌谈真理。
赞三十六祖颂  其一六:过去娑婆树，如是罗睺罗。师子同坐食，付般若摩诃。
赞三十六祖颂  其一七:庄严圣王子，僧迦号难提。弃国避世荣，便入三摩底。
赞三十六祖颂  其一九:降生月氏国，名鸠摩罗多。宿乘尊者记，不二阿弥陀。
赞三十六祖颂  其二○:阇夜多因地，昔为自在天。一契无作性，大用得言前。
赞三十六祖颂  其二一:婆修盘头尊，曾礼大光明。以杖画佛面，悔过复天真。
赞三十六祖颂  其二二:国名常自在，王子摩拏罗。化鹤成菩萨，动止涌禅河。
赞三十六祖颂  其二四:真师子法身，究竟无头尾。赚当盲眼人，华空疑不是。
赞三十六祖颂  其二六:德胜王太子，号不如密多。指山还梵志，魔群不奈何。
赞三十六祖颂  其二七:般若多罗法，非广亦非狭。翠竹与黄华，长松并短柏。
赞三十六祖颂  其三○:精通无说说，本地亦无生。无生花满地，本传无尽灯。
三昧诸颂  其四:空色无边际，离垢摩尼圆。能依实相用，助发有龙天。
偈颂五首  其三:有无俱不到，生灭岂相干。得者随机应，未达莫颟顸。
赞三宝  其三:迷悟本同光，信时无隐藏。幻空如梦体，三昧觉华王。
与王巡检  其二:达磨非为后，瞿昙未是先。当来无量劫，懒翁得自然。
金刚随机无尽颂 法会因由分第一 其一:舍卫多精舍，常光非昼夜。波斯拥出世，摩尼不知价。
金刚随机无尽颂 法会因由分第一 其二:祇园境最幽，太子施功周。本心无住着，显法有来由。
金刚随机无尽颂 法会因由分第一 其三:圣凡同遣日，尽讲波罗蜜。□唯解空知，更不劳心力。
金刚随机无尽颂 法会因由分第一 其四:法会起因出，平地起波流。含灵同佛性，忙忙不肯休。
金刚随机无尽颂 法会因由分第一 其五:食乞王城罢，说个无生话。是法皆平□，本自无高下。
金刚随机无尽颂 法会因由分第一 其六:斋余衣钵收，心外更无求。法王灌顶子，离相性优游。
金刚随机无尽颂 法会因由分第一 其七:欲穷千里目，野干浑狐族。大家归去来，莫道盆光覆。
金刚随机无尽颂 法会因由分第一 其八:更上一层楼，清风似饵钩。纤鳞吞不得，莫怪钓竿头。
金刚随机无尽颂 善现起请分第二 其一:善吉言初有，乐欲闻初首。不堕往来机，中间无所有。
金刚随机无尽颂 善现起请分第二 其二:慈尊护念因，旷大劫相亲。众生皆我子，岂独出家人。
金刚随机无尽颂 善现起请分第二 其三:菩提无相貌，凡夫多变豹。不落堕野狐，不昧犹成罩。
金刚随机无尽颂 善现起请分第二 其四:降伏在何人，能言不能声。解语非关舌，廓然风月清。
金刚随机无尽颂 善现起请分第二 其五:如是真如是，无□不心地。触目应菩提，名标法身义。
金刚随机无尽颂 善现起请分第二 其六:谛听须谛听，要□灵山令。迦叶以心闻，达士宗禅定。
金刚随机无尽颂 善现起请分第二 其七:一堂风冷澹，翠竹笼轩槛。夜静松声清，蟾光凝湛湛。
金刚随机无尽颂 善现起请分第二 其八:千古意分明，万国贺升平。昨夜泥牛吼，今早木鸡鸣。
金刚随机无尽颂 大乘正宗分第三 其一:欲说宗乘正，不落凡兼圣。有无俱不到，截断邪师柄。
金刚随机无尽颂 大乘正宗分第三 其二:宗乘正若何，未了说誵讹。要知三十棒，赵州勘老婆。
金刚随机无尽颂 大乘正宗分第三 其三:四生空鸟迹，六道无见觅。十二假因缘，了幻元无识。
金刚随机无尽颂 大乘正宗分第三 其四:三界蜃楼歌，龙女念摩诃。骊珠将献佛，无垢越娑婆。
金刚随机无尽颂 大乘正宗分第三 其五:诸法元非相，示法明心量。于一微尘中，森罗及万象。
金刚随机无尽颂 大乘正宗分第三 其六:无余任灭磨，应不唱巴歌。真如法界内，无自也无他。
金刚随机无尽颂 大乘正宗分第三 其七:富嫌千口少，烦恼何时了。地狱与天堂，历历无人晓。
金刚随机无尽颂 大乘正宗分第三 其八:贫恨一心多，此心却老婆。打破关南鼓，和起德山歌。
金刚随机无尽颂 妙行无住分第四 其一:妙行无拘执，三界非出入。相对且无言，巍巍独足立。
金刚随机无尽颂 妙行无住分第四 其二:诸尘勿易难，那个别归关。可怜迷妄者，横锡步云山。
金刚随机无尽颂 妙行无住分第四 其三:虚空无限量，普光明殿量。百千三昧门，在一毛头上。
金刚随机无尽颂 妙行无住分第四 其四:福德绝遮栏，生死不相关。不住心布施，越彼炼凡丹。
金刚随机无尽颂 妙行无住分第四 其五:月浸岩松冷，唯此身心肯。众生即佛性，佛与众生等。
金刚随机无尽颂 妙行无住分第四 其六:霜凌溪竹寒，云外迭峰峦。谁人知此意，独坐且深观。
金刚随机无尽颂 妙行无住分第四 其七:只闻风击响，圆通销妄想。旋汝倒闻机，直下分斤两。
金刚随机无尽颂 妙行无住分第四 其八:知是几年竿，细察早颟顸。一声无孔笛，寥寥天地宽。
金刚随机无尽颂 如理实见分第五 其二:方明实见身，见身非是身。法身无所得，非相本来人。
金刚随机无尽颂 如理实见分第五 其三:如来非所说，要解无说说。将无闻为闻，方达西来诀。
金刚随机无尽颂 如理实见分第五 其四:凡有即虚名，恰似晓天云。日高风一扫，万里廓然明。
金刚随机无尽颂 如理实见分第五 其五:赤水珠难隐，无限人捞捃。罔象性无求，得了何凭准。
金刚随机无尽颂 如理实见分第五 其六:华胥梦易惺，尽属髑髅精。却将梦说梦，何日得超升。
金刚随机无尽颂 如理实见分第五 其七:谁知席帽下，今日犹疑怕。独有裴相知，鼻孔辽天跨。
金刚随机无尽颂 如理实见分第五 其八:元是昔愁人，昔愁元本真。迷己为物者，沦却受辛懃。
金刚随机无尽颂 正信希有分第六 其一:戒福修持众，罕得无心用。众生肉为菜，讲论喧天哄。
金刚随机无尽颂 正信希有分第六 其二:于中正信希，悟了始方知。见闻如幻翳，拈来总是机。
金刚随机无尽颂 正信希有分第六 其三:善根经远劫，一念还迦叶。微笑领玄宗，了本无交涉。
金刚随机无尽颂 正信希有分第六 其四:取相便成非，穷子不曾归。宁自抛家业，甘受野狐欺。
金刚随机无尽颂 正信希有分第六 其六:椶林鸟共飞，一道转光辉。痴人随物转，悟者发真机。
金刚随机无尽颂 正信希有分第六 其七:青山无限好，自是人颠倒。四时勿变迁，不着从人讨。
金刚随机无尽颂 正信希有分第六 其八:犹道不如归，归道不如如。道本无象法，无念契无为。
金刚随机无尽颂 无得无说分第七 其一:菩提无定法，一体常周匝。个里了无言，圆成无缝塔。
金刚随机无尽颂 无得无说分第七 其二:如来有说耶，声闻未辨邪。返成非谤罪，却业云遮□。
金刚随机无尽颂 无得无说分第七 其三:圣贤皆一道，十方常浩浩。当体即如来，何须苦修造。
金刚随机无尽颂 无得无说分第七 其四:优劣见千差，迷绳谓是蛇。一轮明皎洁，光分几万家。
金刚随机无尽颂 无得无说分第七 其五:朝菌荣非速，一念无延促。超过数量心，智宝非荆玉。
金刚随机无尽颂 无得无说分第七 其六:溟鲲运不赊，大地一微沙。更有九万里，依旧入芦花。
金刚随机无尽颂 无得无说分第七 其七:南泉中水草，古锥更老倒。放却鼻头绳，四天无处讨。
金刚随机无尽颂 无得无说分第七 其八:随处纳些些，骑牛已到家。堂前无影木，雪夜忽开花。
金刚随机无尽颂 依法出生分第八 其一:宝施三千界，住相终成坏。离相达无余，此是空知解。
金刚随机无尽颂 依法出生分第八 其二:难齐四句功，五藴未曾空。半夜作天晓，不识日头红。
金刚随机无尽颂 依法出生分第八 其三:徧观诸佛法，不与群情杂。声色外威仪，透过魔军甲。
金刚随机无尽颂 依法出生分第八 其四:皆出此经中，无法不通同。夜来得一梦，今日又相逢。
金刚随机无尽颂 依法出生分第八 其五:柳眼窥波绿，岂是人彰目。思量也大奇，响应如虚空。
金刚随机无尽颂 依法出生分第八 其六:桃腮笑日红，蝴蝶趁游蜂。好个归期意，争似竺文公。
金刚随机无尽颂 依法出生分第八 其七:不能延数日，尽属天功力。时节自推迁，此性无拘执。
金刚随机无尽颂 依法出生分第八 其八:开亦是春风，未免一场空。明明分五叶，结果自然同。
金刚随机无尽颂 一相无相分第九 其一:不与诸尘入，雨洒何曾湿。八风吹不动，卓然独存立。
金刚随机无尽颂 一相无相分第九 其二:方能预圣流，常在更何求。迥然超彼岸，莫恋涯头舟。
金刚随机无尽颂 一相无相分第九 其三:一来兼不返，我道也担板。超凡越圣时，脑后方开眼。
金刚随机无尽颂 一相无相分第九 其四:三昧共优游，何处不风流。见色心无二，无二也休留。
金刚随机无尽颂 一相无相分第九 其五:离欲心无苦，药病皆拈却。眼耳有观音，岂用安手脚。
金刚随机无尽颂 一相无相分第九 其六:兰那行自周，空手把鉏头。人从桥上过，桥流水不流。
金刚随机无尽颂 一相无相分第九 其七:牧童真可乐，摘草吹画角。撒手抚牛身，鼻孔难摸索。
金刚随机无尽颂 一相无相分第九 其八:归去倒骑牛，乾坤得自由。知道江山阔，圆成六不收。
金刚随机无尽颂 庄严浄土分第十 其一:昔日然灯所，见闻非我语。方成授记因，达道超今古。
金刚随机无尽颂 庄严浄土分第十 其二:曾无一法侵，心外更无心。月冷空当午，松寒露满襟。
金刚随机无尽颂 庄严浄土分第十 其三:庄严诸佛土，我道无门户。清浄表庄严，未达人多悮。
金刚随机无尽颂 庄严浄土分第十 其四:清浄自生心，心生三界沈。若心生住相，依旧入稠林。
金刚随机无尽颂 庄严浄土分第十 其五:无住真难见，见见非是见。见不能及时，头头随物现。
金刚随机无尽颂 庄严浄土分第十 其六:非身大莫寻，日落隔天阴。露柱侵云汉，井是丈三深。
金刚随机无尽颂 庄严浄土分第十 其七:山云昨夜雨，檐头滴滴举。寒山拾得知，双双为伴侣。
金刚随机无尽颂 庄严浄土分第十 其八:溪水晓来深，片光万物新。相识满天下，知心能几人。
金刚随机无尽颂 无为福胜分第十一 其一:四句难谈说，修多罗指月。□若复见时，珍重了真歇。
金刚随机无尽颂 无为福胜分第十一 其二:持经不自夸，白玉本无瑕。若还更道会，碓觜却生花。
金刚随机无尽颂 无为福胜分第十一 其三:施心超剎宝，晴空日杲杲。幽独迥无私，至今漫百草。
金刚随机无尽颂 无为福胜分第十一 其四:得福胜河沙，这里又勾加。亦无所得故，菩提萨埵耶。
金刚随机无尽颂 无为福胜分第十一 其五:万物阵刍狗，灵鉴无能守。我尚不可得，非我何可有。
金刚随机无尽颂 无为福胜分第十一 其六:诸缘眼病花，长安几万家。露地白牛稳，休夸鹿牛车。
金刚随机无尽颂 无为福胜分第十一 其七:因游樵子径，底事因缘定。不唱葛藤歌，打个直截令。
金刚随机无尽颂 无为福胜分第十一 其八:误入葛洪家，说尽天涯话。尔我无自性，常光徧天下。
金刚随机无尽颂 尊重正教分第十二 其一:正教堪尊重，一法共不共。十八不共时，灭却南柯梦。
金刚随机无尽颂 尊重正教分第十二 其二:人天幸指迷，初机但受持。庵园无滴漏，天晓始方知。
金刚随机无尽颂 尊重正教分第十二 其三:修罗皆供养，天人咸戴仰。不离此经中，念念来还往。
金刚随机无尽颂 尊重正教分第十二 其四:塔庙比摩尼，觉了不修持。身中真舍利，只恐自狐疑。
金刚随机无尽颂 尊重正教分第十二 其五:随说功尤博，何况精心觉。□□无学人，即是大圆觉。
金刚随机无尽颂 尊重正教分第十二 其六:能持行不低，天龙守护伊。中涂生告别，拔苦与耕犁。
金刚随机无尽颂 尊重正教分第十二 其七:龙宫盈海藏，金口亲宣唱。字字不违贤，个中绝名相。
金刚随机无尽颂 尊重正教分第十二 其八:但是此筌蹄，少室老狐痴。九年面壁守，梁王不透机。
金刚随机无尽颂 如法受持分第十三 其一:善现重伸请，妙悟心清醒。实扣此经名，岂欲谈虚境。
金刚随机无尽颂 如法受持分第十三 其二:当何奉此经，直千金□□。诸佛从此出，十地尚魂惊。
金刚随机无尽颂 如法受持分第十三 其三:金刚真般若，默契非谈写。教外别传人，世间希得者。
金刚随机无尽颂 如法受持分第十三 其四:名字假宗乘，宗乘岂立名。得兔忘蹄去，通方万里平。
金刚随机无尽颂 如法受持分第十三 其五:既剖尘中卷，三千及大千。□□□□□，鼓众看喧天。
金刚随机无尽颂 如法受持分第十三 其六:休擎日下灯，髑髅照路行。一日皮相离，零落撒荒坑。
金刚随机无尽颂 如法受持分第十三 其七:欲知亲切处，必定无本据。忽然言不会，勘破面壁觑。
金刚随机无尽颂 如法受持分第十三 其八:庾岭问南能，踏碓到三更。谁知憨俗汉，绍祖列传灯。
金刚随机无尽颂 离相寂灭分第十四 其一:慧命闻深义，五体如山礼。学海一时干，心空方及第。
金刚随机无尽颂 离相寂灭分第十四 其二:忻悲泪湿巾，忆昔枉精神。今朝闻道矣，夕死也甘心。
金刚随机无尽颂 离相寂灭分第十四 其三:金佛曾忍辱，乐处岩庵宿。忽睹歌利王，将直拗作曲。
金刚随机无尽颂 离相寂灭分第十四 其四:支解不生嗔，语默自忻忻。深知无相貌，木石表虚形。
金刚随机无尽颂 离相寂灭分第十四 其五:道大言无妄，佛诚说非诳。如是接群生，生灭心说谤。
金刚随机无尽颂 离相寂灭分第十四 其六:心空行亦纯，转不退机轮。乡关无异路，花发洞中春。
金刚随机无尽颂 离相寂灭分第十四 其七:千峰消积雪，岩溜声清切。回首睹梅开，疑是梅花裂。
金刚随机无尽颂 离相寂灭分第十四 其八:万木自回春，向道无故新。劝君休取相，拈起转光鳞。
金刚随机无尽颂 持经功德分第十五 其一:功德无边量，不及如回向。回向理不如，妄想颠倒诳。
金刚随机无尽颂 持经功德分第十五 其二:持经力荷担，忘机越圣凡。深心奉尘剎，古佛共同参。
金刚随机无尽颂 持经功德分第十五 其三:施身空造作，欲求无上觉。勤苦历僧祇，对面还失却。
金刚随机无尽颂 持经功德分第十五 其四:小法勿贪婪，无二亦无三。唯此一事实，何用广言谈。
金刚随机无尽颂 持经功德分第十五 其五:室内交珍宝，方悔初颠倒。白日上云霄，帝里风光好。
金刚随机无尽颂 持经功德分第十五 其六:门前废草庵，平常不离方。失却庵中主，犹是雅郎当。
金刚随机无尽颂 持经功德分第十五 其七:信心纔不逆，心外非他觅。一体更无余，无余也不识。
金刚随机无尽颂 持经功德分第十五 其八:当处即瞿昙，骨董两头担。头长三尺二，身着七斤衫。
金刚随机无尽颂 能浄业障分第十六 其一:持诵心无辍，不事闲言说。夜夜礼观音，水里捞明月。
金刚随机无尽颂 能浄业障分第十六 其二:为人受困穷，真金唤作铜。弃之寻钝铁，揽外镢头空。
金刚随机无尽颂 能浄业障分第十六 其三:信知先世业，沦苦于尘劫。今日受持经，我相渐休歇。
金刚随机无尽颂 能浄业障分第十六 其四:恶道自销镕，因明智慧通。久客还元舍，不离旧家风。
金刚随机无尽颂 能浄业障分第十六 其五:冰泮春池日，野岸花狼藉。伤嗟今古人，几个知恩力。
金刚随机无尽颂 能浄业障分第十六 其六:花残晚壑风，烟寺一声钟。若能从此人，直下悟心宗。
金刚随机无尽颂 能浄业障分第十六 其七:君看莲出水，万物安堪比。居尘不染尘，欲界行禅理。
金刚随机无尽颂 能浄业障分第十六 其八:根在淤泥中，花开丽日红。洁精无玷污，明月却相融。
金刚随机无尽颂 究竟无我分第十七 其一:菩提真无我，圆知见可可。若言更不会，丙丁来求火。
金刚随机无尽颂 究竟无我分第十七 其二:当生如是心，绝待本灵明。迦也门庭广，直是不容针。
金刚随机无尽颂 究竟无我分第十七 其三:众生非灭度，说灭度成误。真如法界中，你我何门户。
金刚随机无尽颂 究竟无我分第十七 其四:承佛记堪任，情忘境自沉。解吹无孔笛，弹得没弦琴。
金刚随机无尽颂 究竟无我分第十七 其五:沩山牛加字，鼻孔皆相似。牧人执杖看，免惹闲公事。
金刚随机无尽颂 究竟无我分第十七 其六:双林髻插簪，实志共同参。梁王宣命处，一拍令通三。
金刚随机无尽颂 究竟无我分第十七 其七:经行谁得见，假相天真现。不得志公时，也是深秋扇。
金刚随机无尽颂 究竟无我分第十七 其八:半夜老猿吟，惊起木观音。拶着虚空背，相打到天明。
金刚随机无尽颂 一体同观分第十八 其一:国土河沙数，广论无遮护。穷闲一个人，无裩又没袴。
金刚随机无尽颂 一体同观分第十八 其二:众生种性深，安可类圆心。妄迷尘数业，三界自漂沉。
金刚随机无尽颂 一体同观分第十八 其三:直须全五眼，私业无家产。天地也不知，莫怪渠侬懒。
金刚随机无尽颂 一体同观分第十八 其四:不可得三心，圆光得一寻。成就一切义，无古亦无今。
金刚随机无尽颂 一体同观分第十八 其五:室内千灯晃，佛有何形状。如浄瑠璃中，内现真金相。
金刚随机无尽颂 一体同观分第十八 其六:潭容万像沉，识水悟心深。堂堂空界月，痴猿彻夜寻。
金刚随机无尽颂 一体同观分第十八 其七:落花随流水，刘阮曾拈起。吃了入桃源，未是真如理。
金刚随机无尽颂 一体同观分第十八 其八:明月尚孤吟，松风似海音。海枯终见底，人死不知心。
金刚随机无尽颂 法界通化分第十九 其一:福德元无实，本光常湛寂。圆明法界内，杳廓无穷极。
金刚随机无尽颂 法界通化分第十九 其二:方云福德多，多数尚誵讹。法身超数量，菩提萨婆诃。
金刚随机无尽颂 法界通化分第十九 其三:大千堆七宝，不及黄头老。剎剎等微尘，当□日杲杲。
金刚随机无尽颂 法界通化分第十九 其四:法界是檀那，人天福德魔。力尽箭还坠，依前入爱河。
金刚随机无尽颂 法界通化分第十九 其五:樵唱牵渔唱，川陆无间障。两个且无声，佛在舌头上。
金刚随机无尽颂 法界通化分第十九 其六:田歌答郢歌，露柱中心和。田郢本自无，露柱是什么。
金刚随机无尽颂 法界通化分第十九 其七:不辞山路远，要见唐朝面。对面也不识，谁知者方便。
金刚随机无尽颂 法界通化分第十九 其八:蹈雪也须过，不是听巴歌。□见本来人，雪曲应难和。
金刚随机无尽颂 离色离相分第二十 其一:色相因缘离，须明真智慧。古镜复重磨，照天更照地。
金刚随机无尽颂 离色离相分第二十 其二:头头见佛身，元是本来人。棒打不回头，照灵非故新。
金刚随机无尽颂 离色离相分第二十 其三:如来言具足，切莫外驰逐。当体即无余，曹溪留一宿。
金刚随机无尽颂 离色离相分第二十 其四:非相即能仁，莫错认金轮。行圆三十二，慈悲普济人。
金刚随机无尽颂 离色离相分第二十 其五:荣辱空中响，迷真逐妄想。观其所由来，尽属虚捞攘。
金刚随机无尽颂 离色离相分第二十 其六:山河镜上尘，猕猴背苦辛。参玄识得镜，了了见方亲。
金刚随机无尽颂 离色离相分第二十 其七:烟村三月雨，物物皆相许。只欠自承当，显露堂堂底。
金刚随机无尽颂 离色离相分第二十 其八:别是一家春，岂俱日月轮。诸法不相到，闲身混白云。
金刚随机无尽颂 非说所说分第二十一 其一:无说名真说，唯有□迦叶。无闻而闻闻，四七当头别。
金刚随机无尽颂 非说所说分第二十一 其二:真闻信不猜，无去亦无来。声闻无见解，人天几万回。
金刚随机无尽颂 非说所说分第二十一 其三:若言佛有说，执指为真月。月指两俱迷，昧修多罗□。
金刚随机无尽颂 非说所说分第二十一 其四:即自谤如来，何因得辩才。和风三二月，花发为谁开。
金刚随机无尽颂 非说所说分第二十一 其五:贝叶非文字，决择世间事。义理妙难通，假立多门路。
金刚随机无尽颂 非说所说分第二十一 其六:琅函训小孩，得了笑咍咍。欲求天外事，须弃世间财。
金刚随机无尽颂 非说所说分第二十一 其八:南岳与天台，皆入鼻孔内。试问野狐精，你作么生会。
金刚随机无尽颂 无法可得分第二十二 其一:佛得菩提法，然灯默不答。无法可得耶，妙理还周匝。
金刚随机无尽颂 无法可得分第二十二 其二:为无所得耶，穷理绝纤瑕。不可得中得，无碍亦无遮。
金刚随机无尽颂 无法可得分第二十二 其三:信知如是是，如是是非是。真如无是非，咄哉休瞌睡。
金刚随机无尽颂 无法可得分第二十二 其四:如是□些些，翠竹与黄花。打鼓弄琵琶，还我一会家。
金刚随机无尽颂 无法可得分第二十二 其五:迦叶金襕外，多少人不会。应以色求我，不妨沦劫背。
金刚随机无尽颂 无法可得分第二十二 其六:相如玉片瑕，翳眼有空花。投机不施笏，定动岂能差。
金刚随机无尽颂 无法可得分第二十二 其七:只知闻信马，髑髅徧天下。是他无不知，忙忙浑昼夜。
金刚随机无尽颂 无法可得分第二十二 其八:不觉误随车，迷己为他家。指南却作北，妄意绕天涯。
金刚随机无尽颂 浄心行善分第二十三 其一:是法无高下，纯一非昼夜。无故亦无新，非真亦非假。
金刚随机无尽颂 浄心行善分第二十三 其二:菩提元等平，摩尼一颗明。非色非非色，了自本无名。
金刚随机无尽颂 浄心行善分第二十三 其三:我人消息尽，忘躯失却命。参方不遇人，却乃成心病。
金刚随机无尽颂 浄心行善分第二十三 其四:善道自然生，万里体中行。慈悲兼惠施，念念我无能。
金刚随机无尽颂 浄心行善分第二十三 其五:暖律潜消冻，万国春风动。柳上一声莺，唤醒轮回梦。
金刚随机无尽颂 浄心行善分第二十三 其六:春池夜长萍，浮生岂暂停。解说千古事，到老也无成。
金刚随机无尽颂 浄心行善分第二十三 其七:但知行好事，好事不如无。金刚元是铁，秋至雁衔芦。
金刚随机无尽颂 浄心行善分第二十三 其八:莫要问前程，何方不现成。动用语默处，不欠一微针。
金刚随机无尽颂 福智无比分第二十四 其一:世界须弥主，法身徧寰宇。拄地复撑天，切忌知人举。
金刚随机无尽颂 福智无比分第二十四 其二:三千等大千，佛化进程言。恒河沙众义，会底岂劳诠。
金刚随机无尽颂 福智无比分第二十四 其三:皆为七宝聚，布施心所住。人天小果因，争得入佛位。
金刚随机无尽颂 福智无比分第二十四 其四:广施布无边，终不了心源。于性无利益，福尽果还偏。
金刚随机无尽颂 福智无比分第二十四 其五:未抵如来智，通明成大慧。用处不换机，隐显头头是。
金刚随机无尽颂 福智无比分第二十四 其六:无为福胜田，顿觉如来禅。阿鼻剎那灭，八万及四千。
金刚随机无尽颂 福智无比分第二十四 其七:海门风静夜，满月辽天挂。除非知不知，实相凭谁话。
金刚随机无尽颂 福智无比分第二十四 其八:天际月轮圆，澄澄湛觉源。无风休觅浪，说甚老婆禅。
金刚随机无尽颂 化无所化分第二十五 其一:调御无他念，万行俱无欠。只是老婆心，三乘分顿渐。
金刚随机无尽颂 化无所化分第二十五 其二:凡夫有我侬，贪嗔百种凶。佛说多方便，令归此法中。
金刚随机无尽颂 化无所化分第二十五 其三:群情非外物，万莫生轻忽。皆是自家心，外心无余佛。
金刚随机无尽颂 化无所化分第二十五 其四:不宰是真功，色不异于空。起时唯法起，眼瞎耳兼聋。
金刚随机无尽颂 化无所化分第二十五 其五:饭涌维摩钵，闻香即解脱。后来香积人，到被他轮拨。
金刚随机无尽颂 化无所化分第二十五 其六:杯涵落广弓，疑蛇病腹中。一切着眼坏，谁肯学真空。
金刚随机无尽颂 化无所化分第二十五 其七:世间多少事，千门并万户。乞晴便得晴，祈雨便应副。
金刚随机无尽颂 化无所化分第二十五 其八:总在不言中，一默绝狐踪。若不是文殊，维摩枉费工。
金刚随机无尽颂 法身非相分第二十六 其一:法界全身量，在一毫头上。西天牛吃禾，东土马腹胀。
金刚随机无尽颂 法身非相分第二十六 其二:如来一念周，无尽意风流。丰干骑老虎，沩山跨水牛。
金刚随机无尽颂 法身非相分第二十六 其三:欲观调御体，穷源须到底。不堕有无空，何处不是你。
金刚随机无尽颂 法身非相分第二十六 其四:莫作转轮俦，用识不劳修。眼前鉴觉破，华亭覆钓舟。
金刚随机无尽颂 法身非相分第二十六 其五:色见终难见，就里明须现。回头彻见时，不离娘生面。
金刚随机无尽颂 法身非相分第二十六 其六:声求不可求，见迹不寻牛。迹在牛还在，不求何自休。
金刚随机无尽颂 法身非相分第二十六 其七:临崖看浒眼，浒即是你眼。眼里有真心，真心非浒眼。
金刚随机无尽颂 法身非相分第二十六 其八:特地一场愁，角声吹画楼。不因勉道者，洎合一生休。
金刚随机无尽颂 无断无灭分第二十七 其一:趣向菩提道，可道非常道。无名天地先，十方源浩浩。
金刚随机无尽颂 无断无灭分第二十七 其二:当无断灭心，休将闻见寻。一念无思体，圆通妙智音。
金刚随机无尽颂 无断无灭分第二十七 其三:法身元具足，东君无私曲。有木便开花，有笋便抽竹。
金刚随机无尽颂 无断无灭分第二十七 其四:境上绝追寻，见境便生心。踢倒浄瓶了，沩山创佛林。
金刚随机无尽颂 无断无灭分第二十七 其五:芥纳须弥内，万卷诗书在。须弥纳芥子，一字也不会。
金刚随机无尽颂 无断无灭分第二十七 其六:毛吞巨海深，一顿饱忻忻。曹溪一滴水，犹尚带辛勤。
金刚随机无尽颂 无断无灭分第二十七 其七:驴鸣并犬吠，皆标第一义。幪头都不知，一体包天地。
金刚随机无尽颂 无断无灭分第二十七 其八:何日不观音，六窗一晃明。十方俱击鼓，一处一时鸣。
金刚随机无尽颂 不受不贪分第二十八 其一:法法知无我，坐却圣凡个。德山拄杖亲，要打刘铁磨。
金刚随机无尽颂 不受不贪分第二十八 其二:心心忍最玄，无中绝二边。南山烧起火，北山得翠烟。
金刚随机无尽颂 不受不贪分第二十八 其三:不应贪福德，强接无生客。闻声恰似聋，见声非外色。
金刚随机无尽颂 不受不贪分第二十八 其五:缘岸严陵钓，半夜守天晓。及至日头红，未免随他照。
金刚随机无尽颂 不受不贪分第二十八 其六:平湖范蠡舡，空恨万波前。不观天上月，徒捞水间天。
金刚随机无尽颂 不受不贪分第二十八 其七:古今人易老，无异霜凋草。本根依旧青，不解寻元讨。
金刚随机无尽颂 不受不贪分第二十八 其八:片月下伊川，岂是别人源。若还识得水，性海量无边。
金刚随机无尽颂 威仪寂静分第二十九 其一:无所从来去，法身非住处。充满十方空，言说非本据。
金刚随机无尽颂 威仪寂静分第二十九 其二:方称调御师，大愿力弘慈。含灵皆一体，灭度行无私。
金刚随机无尽颂 威仪寂静分第二十九 其三:欲明三界主，莫信邪师语。说有有无时，道在未相许。
金刚随机无尽颂 威仪寂静分第二十九 其四:莫认四威仪，行住坐卧知。念念皆相应，珍重任时宜。
金刚随机无尽颂 威仪寂静分第二十九 其五:伯雪徒击目，失钱遭罪辱。安心毕竟空，一念无延促。
金刚随机无尽颂 威仪寂静分第二十九 其六:陶潜谩皱眉，犹道得归迟。争似庞居士，心空及第归。
金刚随机无尽颂 威仪寂静分第二十九 其七:一株庭际柏，青青无变色。不逐四时凋，权指南标格。
金刚随机无尽颂 威仪寂静分第二十九 其八:千古任风吹，明月最相宜。寒鸿云外叫，此意有谁知。
金刚随机无尽颂 一合相理分第三十 其一:世界元无实，空劫那安石。空由迷妄生，大智安无识。
金刚随机无尽颂 一合相理分第三十 其二:因缘本自虚，六道浑如醉。一翳满空花，便落思量句。
金刚随机无尽颂 一合相理分第三十 其三:有为皆幻梦，无为常不动。可惜这圆光，把与髑髅弄。
金刚随机无尽颂 一合相理分第三十 其四:贪着是凡夫，不着是老卢。老卢今古在，迷背自涂糊。
金刚随机无尽颂 一合相理分第三十 其五:剎剎波摇影，那个明心镜。大海一浮沤，沤破方消醒。
金刚随机无尽颂 一合相理分第三十 其六:尘尘井觑驴，莫怪目区区。妄迷争瓦砾，不识夜明珠。
金刚随机无尽颂 一合相理分第三十 其七:若能与么解，无买亦无卖。问着不做声，咄他云作怪。
金刚随机无尽颂 一合相理分第三十 其八:方得契如如，倒骑三脚驴。踏翻毗卢顶，露出一文殊。
金刚随机无尽颂 知见不生分第三十一 其一:真见实不见，当台镜中面。元是本来人，不着求方便。
金刚随机无尽颂 知见不生分第三十一 其二:真如实不如，万法了无依。钟中无鼓响，不堕往来机。
金刚随机无尽颂 知见不生分第三十一 其三:如来重举问，不是等闲论。众生习气深，免堕三乘分。
金刚随机无尽颂 知见不生分第三十一 其四:虑恐后来迷，黄叶止孩啼。依前不是息，闲且伸眉□。
金刚随机无尽颂 知见不生分第三十一 其五:法应如是解，其余休捏怪。六臂任三头，一心无变坏。
金刚随机无尽颂 知见不生分第三十一 其六:有解却成非，犹未尽离微。一体含法界，无知无不知。
金刚随机无尽颂 知见不生分第三十一 其七:洪钟浑铁铸，悬楼插云势。摇杵一击时，此声振天地。
金刚随机无尽颂 知见不生分第三十一 其八:鼓是两头皮，禾山打不迷。道吾闻举笏，能有几人知。
金刚随机无尽颂 应化非真分第三十二 其一:应化即非真，高山水底行。有情皆是妄，无妄胜南能。
金刚随机无尽颂 应化非真分第三十二 其二:有为皆梦形，颠倒执三生。善财不费力，百城一念登。
金刚随机无尽颂 应化非真分第三十二 其三:如如皆合道，休向外边讨。大地作纤尘，万里无茎草。
金刚随机无尽颂 应化非真分第三十二 其四:七宝岂齐经，福多不离心。心心心是佛，何处更堪寻。
金刚随机无尽颂 应化非真分第三十二 其五:说时不取相，相说却成诳。不诳不谤时，如如真金像。
金刚随机无尽颂 应化非真分第三十二 其六:无相中为人，天鼓发音声。汝等诸天人，昔为地狱身。
金刚随机无尽颂 应化非真分第三十二 其七:易开终始口，会理休分剖。照镜失却头，引惹波波走。
金刚随机无尽颂 应化非真分第三十二 其八:难保岁寒心，至道只如今。知命愁难入，无私祸不侵。
金刚随机无尽颂 叹仰流通 其一:释梵龙天众，憍尸加敬重。悟佛了无生，悟与含灵共。
金刚随机无尽颂 叹仰流通 其二:钦闻如是经，徧吉示知音。天上及地下，尽属法王心。
金刚随机无尽颂 叹仰流通 其三:同心咸信受，万行俱圆就。一道灌众生，誓愿弘慈救。
金刚随机无尽颂 叹仰流通 其四:共喜免竛竮，超越生死名。将虚却作实，以平报不平。
金刚随机无尽颂 叹仰流通 其五:绿绮霜前奏，妙音无不透。凡夫入耳通，禅家为有漏。
金刚随机无尽颂 叹仰流通 其六:焦琴月下听，露柱却知音。世人应不会，侧耳立松阴。
金刚随机无尽颂 叹仰流通 其七:曲终人不见，惟日面月面。尽是龟毛布，漫却琉璃殿。
金刚随机无尽颂 叹仰流通 其八:江上数峰青，露出卷心经。明明没个字，向道祇如今。
金刚随机无尽颂 结实分主 其一:建业萧梁子，历劫宗心祖。志公一会人，显道腾今古。
金刚随机无尽颂 结实分主 其二:能执般若锋，发信力难穷。岂羡金轮位，只乐佛心通。
金刚随机无尽颂 结实分主 其三:劈开三十二，金点琉瑠器。灿烂烁光辉，谁解分明契。
金刚随机无尽颂 结实分主 其四:削去百千重，字字括归宗。达佛真知见，不离此心中。
金刚随机无尽颂 结实分主 其五:义写非台镜，廓照圆融浄。当头底是谁，不识方称定。
金刚随机无尽颂 结实分主 其六:心传静夜钟，意在九霄中。伫听钟声响，为人万劫穷。
金刚随机无尽颂 结实分主 其七:青山藏不得，走杀参禅客。拶破洛浦珠，面前光烜赫。
金刚随机无尽颂 结实分主 其八:明月却相容，独坐大雄峰。三身与四智，妙在一尘中。
颂古九十八首  其二六:化身千百亿，不得个相识。伤嗟今古人，谁是知恩力。
颂古九十八首  其三三:个中须得意，□□又生疑。本不假修造，识破现圆如。
山月池:池底看明月，明月在山头。清光连上下，分作两轮秋。
菊坡:口有绮语债，长咏菊坡诗。最好重阳景，鸡肥酒熟时。
留无邪字:此骏产渥洼，神奇莫浪夸。相期千里志，赠子字无邪。
游敬亭山用谪仙韵二首  其一:黄檗道场古，裴公心事闲。白诗三绝并，那似敬亭山。
游敬亭山用谪仙韵二首  其二:事从尘世去，心共白云闲。不作游山计，朝朝饱看山。
芭蕉:摇摇如扇叶，风颤午窗阴。素不生枝节，人皆见赤心。
偈颂二十五首  其五:天晴盖却屋，乘时刈却禾。输纳皇租了，鼓腹唱讴歌。
偈颂十三首  其四:伤弓之鸟，见曲木而高飞。有人见得云门，善为我辞。
偈颂十三首  其一三:日日日东上，日日日西沉。无为无事者，子细好推寻。
偈颂二十四首  其一三:外阖不闭，跨天下而无蕲。会得许你，升其堂入其室。
颂古一百首  其一五:行吊先桃茢，丧车后纸钱。老胡门下客，宁可入黄泉。
颂古一百首  其一七:野水浮轻楫，暖烟生紫莼。晚来湖上望，多是罟鱼人。
颂古一百首  其二一:欲识穷原处，何人为指迷。夕阳鸡犬外，桃李自成蹊。
颂古一百首  其四八:扶过断桥水，伴归明月村。只知途路远，不觉又黄昏。
颂古一百首  其六八:青郊鸣锦雉，绿水漾金鳞。安得郢中客，共歌台上春。
颂古一百首  其七七:融峯强万丈，未话足先酸。若不缘云去，那知星斗寒。
颂古一百首  其八五:评漫学屠龙，人言枉费工。自非亲到者，难与论穷通。
颂古一百首  其九七:直甚破沙盆，掀翻海岳昏。顶门真个瞎，千古累儿孙。
离雪山像赞:弊衣缠瘦骨，衰发覆苍颜。世上底时节，刚然要出山。
天龙恭敬赞:云散千峯晓，神龙应念来。补陀岩上士，心识几时灰。
鱼篮赞:顾顾不释手，提起复低头。自笑无人买，腥风吹未休。
金沙赞:琅琅流水声，怀抱尽情倾。不识春风面，雪消梅影清。
渡芦赞:江空芦叶冷，风静衲衣轻。不得梁天子，无人知姓名。
布袋和尚赞  其二:梦里升兜率，阎浮待下生。不须呈懵袋，亚毒已流行。
栽松道者赞:鬰鬰冰壑姿，株株手亲植。欲知来去踪，双峯耸寒碧。
蹈碓老卢赞:用智恰如愚，无人辨得渠。粃糠和月捣，意在脱衣盂。
神光参达磨赞:石禅寒到骨，松雪照清眸。此道如山重，难将一臂酬。
马祖接石巩赞:草枯山欲冷，逗晓入重云。一箭无双中，何如射一羣。
丹霞遇庞公赞:邂逅漉篱翁，言谈耳又聋。不知何处去，破帽裹西风。
良遂见麻谷赞:闭户复携鉏，云深路更迂。须知形影外，肝胆向人输。
支遁和尚归休图赞:忍寒骑瘦马，双眼碧于秋。寄语王公道，无钱买沃洲。
郁山主赞:日暖跨馿出，溪桥款步行。因思遭攧处，寸草不曾生。
政黄牛赞:朝看白云去，暮骑黄犊归。山穷桥断处，鹭鸶那得知。
宗庵主赞:袈裟裹草鞋，赤脚桐城走。只者破生涯，抵死扬家丑。
慈明圆和尚赞:去见神鼎諲，绝叫屋梁倒。不得脱手法，打折你馿腰。
白云端和尚赞:接纳少机关，勘验无眼目。时时膈气筑，只要煨芦菔。
南岳修首座赞:云雾充饥腹，烟霞补破衣。祝融峯顶寺，几度对斜晖。
君子有所思:孤舟十万里，委命在危流。五叶芬芳后，神州法已秋。
阅侍者镜潭:雨过天风静，波光似铸成。不须频鉴照，妍丑自分明。
远尘轩:开窗种修竹，凿石构方池。良夜月来此，劳生几个知。
冷泉送文禅者之天台:惠理呼猿日，葛仙成道时。地胜人难到，去来谁得知。
题渔矶:秋竿倚石台，沙鸟暗相猜。一草有时动，几朝鱼不来。
此轩:一梁对一柱，绰绰自横陈。谁拟复谁即，温然无故新。
村乐图:一年田地熟，赋外乐天真。便不打鼓笛，也是太平人。
自赋息耕:叶深烟气暖，秔软骨毛香。巢许垂清节，临流不尔忘。
山行示思穆侍者:春水绿浮影，山光泻入怀。因思善牧者，随分纳些些。
水仙:芳心尘外洁，道韵雪中香。自是神仙骨，何劳更洗妆。
墨竹:毫端不及处，精神殊可掬。靡靡听谈玄，六月添重服。
老融牛图:纯去自忘牧，青蓑柳影中。不餐栏外草，知是几春风。
梁楷忘机图:寻常忘物我，浑不涉希夷。梦落秋坛冷，从教斗柄移。
偈颂十七首  其一:怀州牛吃禾，益州马腹胀。天下觅医人，灸猪左膊上。
偈颂十七首  其一三:丁宁损君德，无言真有功。任从沧海变，终不为君通。
云山小景:渺渺晴烟薄，苍苍古树昏。天涯殊未足，对此暗消魂。
颂古:诸佛出身处，千般谩度量。东山行水上，眨眼过扶桑。
卜居:圯上求西舍，隆中买北邻。种花行造化，移竹试经纶。
禅窝:草窝双树下，借与定僧居。会得虚空境，坐卧总从渠。
石宝盖:圆顶环珠幡，久与石俱化。我执黄庭经，跏趺坐其下。
翠蛟亭  其一:萦纡九锁山，棱层几迭水。谁令翻其源，银涛迸石髓。
翠蛟亭  其二:擘石鬬雷霆，蛟乎尔□怒。会当卷银河，凌空泻甘澍。
隔凡柱:一柱悬通衢，可望不可进。老仙指谓予，傍边有快捷方式。
云根石  其二:满耳环佩声，云根线寒玉。雨过勿雷吼，老龙鼾正熟。
清音亭:山泉潄玉琴，尘世谁知音。植杖憩于此，顿消名利心。
翠蛟亭:断崖卷银涛，拍岸雪相溅。去住本无心，曾向岷峨见。
古意十四首  其一:龙马图犹在，麒麟使亦传。羲皇心不死，孔子梦难圆。
古意十四首  其二:折柳系离船，船行柳条短。頼有枝上花，飘泊随君远。
古意十四首  其三:采莲莫采花，采花损空房。留房结青子，种作明年香。
古意十四首  其四:匆匆采桑女，花雨湿襜袖。春风十二弦，生世未触手。
古意十四首  其五:浣衣轻浣布，布缕不如丝。□坚犹易穿，布弱从可知。
龙游石壁:巉岩古径幽，疏林阁秋雨。小立藓花寒，江清鱼可数。
大涤洞:杳默閟虚旷，森爽离人寰。玉室非所诣，回首烟中山。
天柱峰:终古鬰岧峣，东南此撑柱。当时若更高，恐碍日月路。
千年古石:怪底黄石公，乃是赤松子。蒲柳不自强，一见颡应泚。
龙洞:胡髯抱嵌岩，白云拥万里。若弄华阳珠，我欲割左耳。
右凤洞:上作千仞翔，下作千岩栖。箫韶在何处，苍梧云气迷。
瓶花:点检春风事，瓶花最可怜。本根不知处，犹自向人妍。
岩岭憩亭:蝉声满秋树，云影护晴雷。独坐西风久，半空飞雨来。
晚对亭:落日下青嶂，归云犹未安。倚杖无言久，夕阴生翠寒。
潄玉馆:拳石漱芳玉，梦回堪洗耳。客至馆于斯，妙处从此始。
游宝林寺:野寺无人到，春风扫落花。重寻旧游处，泉石遶烟霞。
咏蝶:薄翅凝香粉，新衣染媚黄。风流谁得似，两两宿花房。
黄山杂咏 桃花峰:刘阮辞世尘，桃花谁复主。无计殢春风，一夜零红雨。
黄山杂咏 石床峰:原非人力建，造化琢磨成。一枕游仙梦，蟾波白昼生。
黄山杂咏 祥符寺:云水最饶处，轮蹄无到时。夜蟾生佛面，春雪印僧眉。
黄山杂咏 石门峰:暮云无意锁，春草岂能关。何事栖霞客，从兹去不还。
黄山杂咏 丹霞峰:绮段堆青壁，点缀秋颜色。几使晓来风，纵横裁不得。
黄山杂咏 滴水岩:石壁碎寒流，行人暮已愁。更倾风月耳，无水不生秋。
黄山杂咏 苍豹:却隠他山雾，来眠此洞云。区区麛鹿辈，战栗敢子群。
题赵子固水仙图:翠带悬珰重，凌波步步轻。春深不成怨，锦瑟夜无声。
永安驿题柱:无人解妾心，日夜长如醉。妾不是琼奴，意与琼奴会。
歌:好酒吃三盏，好花插一枝。思量今古事，安乐是便宜。
石刻诗:雨滴空阶晓，无心换心香。井桐花落尽，一半在银床。
小孤山:滟滪拓瞿塘，二孤障澜蠡。大哉神禹功，天地相终始。
咏花扇:团扇画方新，金花照席茵。那缘灯下见，更值月中人。
和诣岩祈雨:路尽山尤胜，溪深水愈豪。寺楼今不见，依旧五峰高。
东皋弹琴:落叶秋满庭，夜深月临沼。独坐弹素琴，知音有鱼鸟。
澹山岩:使君得佳句，简存如猗那。着之岩石中，千古不可磨。
题翟公:三仕宁为喜，一闲当自修。世情今似古，何必谢交游。
北客:北客相催发，一日举千帆。遥怜庾开府，岁晚望江南。
过周墩堡:地坦容车马，城空绝戍楼。几家烟火在，风露冷松楸。
秦君亭:隠君在何许，遗迹此山阿。春风闭门处，回首空烟萝。
吟:完得一局棋，除此一袭衣。何去何来兮，白云共依稀。
中秋:寂寂中秋夜，含情出玉闺。河长看雁远，月皎觉云低。
镜:徐淑古铜镜，背多青绿花。收藏敢轻慢，曾得照秦嘉。
戏示女伴:谁道孤眠苦，孤眠却自强。请看隔宿髻，常是不劳妆。
偶成:绣窗同刺绣，女伴喜天晴。剪刀当日暖，妆镜隠霜明。
晓景:春日映朝霞，新妆出绛纱。开帘惊宿鸟，倚树落危花。
答外:金徽只自秘，玉匣不曾开。梅花难独弄，袖手待郎来。
夏闺:日斜未理妆，昼长人易倦。回扑砚上蝇，墨花溅团扇。
莲子诗比成自觉丑甚戏题此作以解发君一笑耳:书罢题钟字，要君知妾心。虽然非白雪，却是重黄金。
寄外:面约随时改，离情睹物含。君风愁少女，妾卉最宜男。
书怀:藁砧不可期，莲子空相托。欲寄一封书，惟愁被姑觉。
冬晓:积雨带晴雾，闺中事可夸。曙窗留镜月，寒髻集钗花。
春日  其二:春服初裁绮，寒衣始卸绒。花宿全慵蝶，林摇半暖风。
春日  其三:侵阶草逾碧，明窗日渐迟。携针听语鸟，牵断绣床丝。
春日写怀:暖气逼房楹，开帘多鸟声。竹春思笋嫩，地日识泥晴。
睡起:下帏恣午睡，怪杀鸟相呼。起来慵刺绣，窗下理菖蒲。
寄怀  其二:何处最难禁，思君直至今。双鱼浮水面，对鸟下庭心。
恨:背人解素袜，裂断寄郎边。须知销玉骨，无兴步金莲。
答外:君信问平安，闺中差可欢。竹佳连露倚，云好下阶看。
制履寄外:何物寄殷勤，宫鞋绿锦文。为郎承素足，指日踏青云。
冬至:冬至宵虽短，孤眠恨自长。枕单寒入梦，窗破月窥床。
十一月初四日五鼓纪梦寄外:昨夜有佳梦，驰书报与郎。隔门须是近，有臭必然香。
赠外:远别当霜雪，留郎且过冬。只愁春色里，离恨更重重。
偶成:情弱抽思长，腕娇运笔拙。口诵恐易忘，笺书还自裂。
兰梅诗:兰梅逐候舒，种此欲何如。兰叶堪崇佩，梅花好寄书。
山中寄外  其一:泊舟古岸傍，松柏日已昫。本非同心期，空似西陵路。
山中寄外  其二:湖色开明镜，峦光列翠屏。双眉不忍画，羞对远山青。
山中寄外  其三:一到空山下，回看远俗尘。松枝堪作麈，无计赠情人。
山中寄外  其四:若得共此栖，松菊长携手。岸上数株松，何须减五柳。
山中寄外  其五:寄郎以山字，得无无解处。得郎一人来，便可成仙去。
山中寄外  其六:脚下绣宫鞋，殷勤为郎做。今日贪看山，凤头半已破。
山中寄外  其七:跻攀不辞远，微汗湿红粉。万一有桃源，当期郎共隠。
山中寄外  其八:山中白日暗，霏霏云雨动。信此非巫山，安能入郎梦。
山中寄外  其九:妾在山中来，郎在溪头住。郎若泛舟寻，莫误桃源路。
山中寄外  其一○:闻郎今日来，日斜何不至。应知篙橹迟，羡杀云中翅。
山中寄外  其一一:利名何足事，山中乐未央。郎如学耕耨，奴便学蚕桑。
山中寄外  其一二:茅屋拥红炉，聊在山中宿。枉却几上灯，无书供夜读。
山中寄外  其一三:娇儿渐聪慧，出语解人意。促奴须早归，恐爷书又至。
山中寄外  其一四:寄郎三片玉，至今无报音。深山多古迹，不得共郎寻。
山中寄外  其一五:买舟不论价，但愿舟不迟。归时与郎面，不致效秋时。
送外  其一:与君非一身，同户恒相忆。而况出门去，宁知南复北。
又为子夜歌:明朝将解缆，叮嘱不曾离。文无识顷刻，不久便当归。
偈颂 九:话尽途中事，言多何省机。贵人言是妙，上士见知亏。
偈颂 十:大道何曾讨，无端入荒草。卷来复卷去，不觉虚生老。
颂云门三句语（幷余颂八首） 截断众流:堆山积岳来，一一尽尘埃。更拟论玄妙，冰消瓦解摧。
颂云门三句语（幷余颂八首） 随波逐浪:辩口利舌间，高低总不亏。还如应病药，诊候在临时。
颂云门三句语（幷余颂八首） 辨邪正:罔象谈真旨，都缘未辨明。守他山鬼窟，不免是精灵。
入道浅深颂 二:露柱不声唤，猢狲绳子断。上士笑呵呵，中流若为见。
入道浅深颂 三:猢狲与露柱，未免东西步。任唱太平歌，徒话超佛祖。
入道浅深颂 四:我见匠者夸，语默玄妙句。不善本根源，巧布祗园事。
三涂五苦颂八首 七:学仙行为急，奉戒制情心。虚夷正气居，仙圣自相寻。
灵草歌 达道草:结汞事如何，莫抛灵草歌。只何赤勤好，偏用达道多。
灵草歌 紫芝草:此花有不稀，出土并三枝。朱砂见宝白，煑汞自然痴。
灵草歌 金莲草:烧丹偏教玄，但采草金莲。众药堪为柜，遇凡不须言。
灵草歌 玉液草:玉液草能红，大药与相通。偏柜草砂子，见宝有殊功。
灵草歌 大秘草:大道须怀志，此草深要记。四神偏能伏，兼烧大二气。
灵草歌 大道草 二:大道草叶细，一花结二子。抽汞自然新，水银见即死。
灵草歌 白鹤草:白鹤偏有功，叶青花自红。独体伏真汞，长生在林中。
灵草歌 磨罗草:紫花白汁多，大道号磨罗。不但延年寿，伏药柜使多。
灵草歌 显志草:显志实堪夸，雪内放黄花。寒暑不相碍，独体草结砂。
灵草歌 地蕉草:伏药偏清高，无过采地蕉。不但抽真汞，兼伏石中硝。
灵草歌 宝山草:宝草号宝山，生居大林间。仙家偏秘借，价直万千钱。
灵草歌 小金线草:灵草并光鲜，金线力最坚。便是稀砂子，叶里自然干。
灵草歌 真珠草:灵苗柜药好，无过真珠草。伏药定无忧，服食人不老。
灵草歌 金钱草:了道与延年，无过访金钱。服食添人寿，干汞兼驻颜。
灵草歌 仙娥草:造化紫河草，不及草仙娥。能伏飞流药，大道知也么。
灵草歌 青金草:久闻有灵草，不过青金好。叶绿枝条嫩，服食人不老。
还丹歌 二一:金公能住水，黑铅有黄芽。变此黄芽水，用水作河车。
还丹歌 二二:南方赤帝髓，本是太阴精。古仙能夺剥，却取水银形。
八卦十二生肖镜铭:水银呈阴精，百炼得为镜。八卦寿像备，卫神永保命。
五言诗 二:圣水出温泉，新阳万里传。常居安乐国，多报未来缘。
五言诗 三:日日思前路，朝朝别主人。行行山水上，处处鸟啼新。
五言诗 四:祇愁啼鸟别，恨送古人多。去后看明月，风光处处过。
五言诗 五:一别行万里，来时未有期。月中三十日，无夜不相思。
五言诗 七:小水通大河，山深鸟宿多。主人看客好，曲路亦相过。
五言诗 十一:我有方寸心，无人堪共说。遣风吹却云，言向天边月。
五言诗 十二:男儿大丈夫，何用本乡居。明月家家有，黄金何处无。
五言诗 十四:君生我未生，我生君已老。君恨我生迟，我恨君生早。
五言诗 十五:天地平如水，王道自然开。家中无学子，官从何处来。
五言诗 十六:龙门多贵客，出户是贤宾。今日归家去，将与贵人看。
五言诗 十八:上有东流水，下有好山林。主人居此宅，可以斗量金。
五言诗 十九:买人心惆怅，卖人心不安。题诗安瓶上，将与卖人看。
五言诗 二○:自从君别后，常守旧时心。洛阳来路远，还用几黄金。
五言诗 二一:念念催年促，由如少水如。劝诸行过众，修学香无余。
陈蔡女鬼与长孙绍祖歌（题拟） 一:宿昔相思苦，今宵良会稀。欲持留客被，一愿拂君衣。
袁夸郎遇仙诗 夸郎咏花扇诗:团扇画方新，金花照锦茵。那言灯下见，更值月中人。
沈警遇仙张女郎庙诗（题拟） 小女郎赠警金合欢结歌:结心缠万缕，结缕几千回。结怨无穷极，结心终不开。
陆禹臣赠吴生诗二首 一:世俗风波险，人情巧智长。要知安分处，修性本真常。
和唐韦相国盛山十二咏 胡芦沼:沼有胡芦状，成非疏凿功。霄澄星月影，彷佛似壶中。
和唐韦相国盛山十二咏 绣衣石榻:绣衣无已久，石榻尚依然。不识寻山客，几人能爱贤。
和唐韦相国盛山十二咏 上士瓶泉:上士体虚无，瓶泉与道俱。倘余涓滴润，可救众焦枯。
开州盛山十二题 宿云亭:基构白石层，风物青山围。野云恋幽寂，长遶轩窗飞。
开州盛山十二题 梅岭:繁梅照溪谷，蜂蝶殊未省。岩风莫吹落，留妆腊前景。
开州盛山十二题 茶岭:新萌雨露浓，岭头春味足。缘云采撷人，争收火前绿。
开州盛山十二题 流杯渠:为爱泉石饮，屡招宾朋游。浮觞来不倚，一水循环流。
开州盛山十二题 隐月岫:月从海上来，清辉长碍山。山前爱月人，唯看亭午间。
开州盛山十二题 盘石磴:数步即一息，始知登山劳。盘盘行彻时，迹与心俱高。
开州盛山十二题 胡卢沼:中虚得嘉名，水清石环环。天边侍从人，来照冰雪颜。
开州盛山十二题 琵琶亭:片石胡琴槽，构亭事登临。考功闲中乐，非好世俗音。
开州盛山十二题 桃坞:闻说旧桃坞，岁久无残枝。春光已不到，犹有风骚知。
开州盛山十二题 绣衣石榻:御史来山中，拂石当优游。非人勿据兹，恐为山神羞。
开州盛山十二题 上士泉瓶:为爱禅翁游，潄泉听泉音。何当酌清泠，洗我尘垢心。
开州盛山十二题 竹岩:倒影蔽山骨，引根出岩腹。谁人万仞间，团团种青玉。
阆中蒲氏园亭十咏 方湖:蒲柳春阴重，禽鱼晚景多。轻舟乘酒去，明月扣舷歌。
阆中蒲氏园亭十咏 清蟾桥:石面苔封合，波心月照空。仙翁行道处，清影露华中。
阆中蒲氏园亭十咏 芙蓉溪:野景宜花看，秋芳近水多。溪流光不断，千尺粉红罗。
阆中蒲氏园亭十咏 莲池:迭迭波纹绿，摇摇雨气香。菱歌谁与发，秋兴似江乡。
阆中蒲氏园亭十咏 朝真台:耸秀山岗合，回环斗柄临。焚香无俗虑，一息见天心。
阆中蒲氏园亭十咏 白莲堂:平池风菡萏，照岸雪玲珑。无限骚人意，栏干霁色中。
阆中蒲氏园亭十咏 涵碧亭:日影摇吟笔，烟光落酒杯。犹嫌池外俗，移入镜中来。
阆中蒲氏园亭十咏 鱼池:活水停无滓，嘉鱼养不惊。休言濠上意，秋鲙与春羮。
阆中蒲氏园亭十咏 稻畦:物外溪山乐，穷中岁月优。斯人招不起，十顷稻田秋。
阆中蒲氏园亭十咏 草庵:竹影摇金翠，泉声响佩环。庵前春日落，人向定中还。
梦长:梦长随永漏，吟苦杂疏钟。动盖荷风劲，沾裳菊露浓。
无心亭:偶坐兹亭上，清风吹客襟。孤云方出岫，相对两无心。
追和李白秋浦歌十七首  其三:水晚舟檝止，山寒猿狖稀。虽怜秋浦好，未敢濯征衣。
追和李白秋浦歌十七首  其四:霜落荻洲晚，水残鱼市衰。唯逢采荷女，素手理轻丝。
追和李白秋浦歌十七首  其五:莫听猿夜啼，莫看芦花雪。倦客多少愁，离家八九月。
追和李白秋浦歌十七首  其六:水有锦驼鸟，山多杜宇花。扁舟投夜泊，来自长风沙。
追和李白秋浦歌十七首  其七:秋水适弥漫，宁分马与牛。酒楼翻擅价，不当白狐裘。
追和李白秋浦歌十七首  其八:秋浦试北望，参天九峰奇。缘何谪仙客，名作碧莲枝。
追和李白秋浦歌十七首  其九:万丈水车岭，还如九迭屏。北风来不断，六月亦冰生。
追和李白秋浦歌十七首  其一一:齐山一百洞，咫尺接危梁。雨过频登望，逼人松桧香。
追和李白秋浦歌十七首  其一二:清溪十里岸，芦花八月天。不惜锦袍湿，应须棹钓船。
追和李白秋浦歌十七首  其一三:秋浦胜姑熟，白鹇无数飞。谪仙如得句，须换一双归。
追和李白秋浦歌十七首  其一四:老谢夺秋景，横卷披云烟。寓目不知远，何须家辋川。
追和李白秋浦歌十七首  其一五:镜潭弄秋月，始知秋兴长。金龟能换酒，客鬓不嫌霜。
追和李白秋浦歌十七首  其一六:半空紫微亭，翫月动经宿。更待雨中来，林林看银竹。
追和李白秋浦歌十七首  其一七:秋浦一何好，名因太白闻。溪山围市井，鼓角下烟云。
题江贯道山水十绝  其一:世间平远景，万幅在洪家。晚至番君国，方知不是夸。
题江贯道山水十绝  其二:一棹微茫里，孤亭紫翠间。恍疑涉彭蠡，又似访庐山。
题江贯道山水十绝  其三:江险不容极，禹功胡可忘。向来小龙子，衮冕食千羊。
题江贯道山水十绝  其四:夹立朝羣玉，浓妆列万筓。中州不敢顿，抛在瘴云西。
题江贯道山水十绝  其五:茆山千万迭，不得见天全。帆出扶胥口，无山只有天。
题江贯道山水十绝  其六:雪冒禹碑石，云埋泌草堂。早知抱遗恨，悔不挟干粮。
题江贯道山水十绝  其七:半夜黄天荡，楼船雪浪中。当年草檄客，今日负樵翁。
题江贯道山水十绝  其八:太武求溲处，支祁着鏁边。淮风晨裂面，淮浪夜惊船。
题江贯道山水十绝  其九:展卷嗟丘也，东西南北人。昔还行脚债，今作卧游身。
题江贯道山水十绝  其一○:一匹好东绢，天寒家未温。尽教儿拆绣，闲管妇无禈。
杂咏一百首 苌弘:宗周危可悯，苌叔死非难。臣血三年碧，臣心一寸丹。
杂咏一百首 柳下惠:不怨穷并佚，能安小与卑。何须立奇节，展季即吾师。
杂咏一百首 乐毅:忿怼及韩驷，荒唐入郢鞭。乐生端可拜，宁死不谋燕。
杂咏一百首 屈原:芈姓且为虏，累臣安所逃。不能抱祭器，聊复着离骚。
杂咏一百首 贾谊:寄声谢绛灌，勿毁洛阳人。岁晚治安策，谆谆礼大臣。
杂咏一百首 虞翻:孝廉已称帝，宾佐尽封侯。不道投荒客，交州白了头。
杂咏一百首 颜鲁公:鬼质内持衡，胡雏外握兵。一朝临白刃，乞米老儒生。
杂咏一百首 李白:幸自忤将军，那堪触太真。世无郭中令，谁赎谪仙人。
杂咏一百首 陆贽:饮食晚由窦，门庭谁敢窥。禁中无急诏，不记奉天时。
杂咏一百首 刘蕡:貂珰窃大柄，韦布献孤忠。牓出惟风汉，无名在选中。
杂咏一百首 尹伯奇:不愁儿足冻，第恐母心伤。所以子范子，惟弹一履霜。
杂咏一百首 宜臼:莫亲于父子，天性有时移。竟以妇为厉，空令传作诗。
杂咏一百首 申生:君父如天地，虽逃安所之。可怜共世子，死不恨骊姬。
杂咏一百首 曾子:亲劬何以报，子职贵乎勤。梨本非难熟，瓜殊未易耘。
杂咏一百首 伍尚:伍奢呼二子，一至一奔焉。逃父吾无取，雠君亦未然。
杂咏一百首 扶苏:诏自沙丘至，如何便释兵。君王令赐死，公子不求生。
杂咏一百首 东海王强:圣经非拒父，古谊有传贤。据以兵求胜，强能智自全。
杂咏一百首 姜诗:晨兴风色恶，日晏汲归迟。宁与闺中诀，莫令堂上饥。
杂咏一百首 王祥:礼律通称母，宁分继与亲。乃知履霜子，绝似卧冰人。
杂咏一百首 宁王:智出建成上，贤于子纠多。至今称让帝，当日唤宁哥。
杂咏一百首 伯夷:木主来西土，檀车济孟津。只应千万世，瞻仰首阳人。
杂咏一百首 婴臼:贤矣两家臣，存孤极苦辛。后来有曹马，亦是受遗人。
杂咏一百首 王蠋:稷下空多士，谁为国重轻。列城七十二，死者一书生。
杂咏一百首 鲁仲连:六国钧南面，甘为北面臣。向微生一叱，几帝虎狼秦。
杂咏一百首 豫子:纷纷荆聂辈，犹有利而为。智氏已无后，先生欲报谁。
杂咏一百首 龚胜:已设床临牖，何须绶着身。遂令移鼎贼，知愧饰巾人。
杂咏一百首 陶渊明:卜筑堪容膝，休官免折腰。宁书处士卒，不践寄奴朝。
杂咏一百首 甄济:唐德虽中否，犹能愧畔臣。尽驱污贼者，往拜诈喑人。
杂咏一百首 何蕃:城去曾联疏，宣收亦举幡。向令无太学，安得有何蕃。
杂咏一百首 司空图:节将飞扬去，牙郎卖弄余。唐臣不负国，惟有一尚书。
杂咏一百首 许由:一闻尧禅后，洗耳急归休。邻叟嫌泉浊，牵牛饮下流。
杂咏一百首 沮溺:皇皇问津者，藐藐耦耕人。不识吾夫子，宁非古逸民。
杂咏一百首 荷莜丈人:客云自孔氏，不觉喜逢迎。止宿见二子，孰云无世情。
杂咏一百首 接舆:上古闻巢父，衰周有楚狂。由来豪杰士，不必待文王。
杂咏一百首 四皓:去避坑焚祸，来成羽翼功。留侯不自语，驱使紫芝翁。
杂咏一百首 两生:尚恐公污我，何妨史失名。深衣与短制，同召不同行。
杂咏一百首 严光:幸自沉冥去，无端物色求。蓑衣亦堪钓，何必被羊裘。
杂咏一百首 梁鸿:肃宗汉明主，犹恶五噫诗。一旦拂衣去，世人那得知。
杂咏一百首 庞公:采药栖迟稳，燃萁篡夺危。景升不爱子，却念德公儿。
杂咏一百首 汾亭钓者:太公辅西伯，严子客东京。独有汾亭者，无人得姓名。
杂咏一百首 荀卿:历历非诸子，骎骎及圣丘。乃知焚籍相，亦自有源流。
杂咏一百首 穆生:决去先生勇，怀安二子惭。向令犹在坐，楚市赭衣三。
杂咏一百首 伏生:偶脱骊山厄，龙钟九十余。谁知汉掌故，传得不全书。
杂咏一百首 辕固:面折公孙子，堂堂负直声。安知上前议，那复有黄生。
杂咏一百首 申公:绾臧不自保，强致老先生。鲁邸今朝罢，蒲轮昨日迎。
杂咏一百首 儿宽:茂陵轻朴学，宽对乃忻然。口谩谈三代，书纔说一篇。
杂咏一百首 刘向:窃弓俱奋臂，窥鼎迭磨牙。同姓余中垒，昌言抑外家。
杂咏一百首 郑司农:新笺传后学，古训发先儒。不拟狂年少，灯前骂老奴。
杂咏一百首 王通:当时三晋地，已有圣人生。不晓河汾氏，为隋策太平。
杂咏一百首 孟之反:弃甲争先去，收兵殿后回。但云马不进，应自圣门来。
杂咏一百首 曹沬:数战数败北，宁非将略疎。收功一匕首，安用读兵书。
杂咏一百首 廉颇:浪说三遗矢，犹堪一据鞍。君王不自试，耳目信人难。
杂咏一百首 李牧:说客为秦谍，君王信郭开。向令名将在，兵得到丛台。
杂咏一百首 白起:太息臣无罪，胡为伏剑铓。悲哉四十万，宁不诉苍苍。
杂咏一百首 蒙恬:绝漠功虽大，长城怨亦深。但知伤地脉，不悟失人心。
杂咏一百首 魏尚:塞外传烽急，云中调守难。谁为帝言者，白发老郎官。
杂咏一百首 李广:飞将无时命，庸奴有战勋。谁怜老卫尉，身属大将军。
杂咏一百首 马援:土室不堪处，其如瘴毒何。莫年款段马，有愧少游多。
杂咏一百首 刘琨:除却祖生外，余皆在下风。老奴口耳小，安得肖司空。
杂咏一百首 广成子:不能战涿鹿，聊复隠崆峒。挥手谢轩帝，毋烦顺下风。
杂咏一百首 彭祖:活得如彭老，忧愁八百春。频为哭殇叟，屡作悼亡人。
杂咏一百首 老子:了不见矜色，晬然真德容。先生新沐发，弟子叹犹龙。
杂咏一百首 列子:肉身无羽翼，那有许神通。会得泠然意，人人可御风。
杂咏一百首 徐甲:白骨因谁活，青牛与尔俱。未酬再生德，更索积年逋。
杂咏一百首 王子晋:宿有骖鸾约，飘然遡碧霄。不为君主鬯，却伴女吹箫。
杂咏一百首 安期生:子羽徒扛鼎，其如欠转圜。不能决王霸，聊去作神仙。
杂咏一百首 刘安:忽弃国中去，疑为方外游。早知守都厕，何似莫仙休。
杂咏一百首 梅福:忽去为吴卒，深逃安汉公。翻身天地外，脱屣市朝中。
杂咏一百首 孙思邈:药品用昆虫，遂亏全活功。至今仙未得，只在蜀山中。
杂咏一百首 瞿昙:世传汉明帝，始梦见金身。曷不观列子，西方有圣人。
杂咏一百首 维摩:面色削瓜黄，眉毫覆雪长。安知四天下，只在一禅床。
杂咏一百首 善财:放勋访吾叔，鲁叟问弘聃。所以此童子，诸方亦遍参。
杂咏一百首 达磨:直以心为佛，西来说最高。始知周孔外，别自有英豪。
杂咏一百首 卢能:明镜偷神秀，菩提犯卧轮。更将旧衣钵，占断不传人。
杂咏一百首 马祖:若非大气魄，只是小机锋。老子一声喝，学人三日聋。
杂咏一百首 德山:此老手中棒，轻轻也有瘢。佛来与三十，某甲莫须餐。
杂咏一百首 支遁:若以色见我，几于貌失人。林公少须发，澄观欠冠巾。
杂咏一百首 澄公:值乱行何适，随缘住亦安。能将石虎辈，只作海鸥看。
杂咏一百首 志公:寺甲于江左，身迎入禁中。如何浄居殿，饿杀老萧公。
杂咏一百首 卫姜:俱着锦衣裳，凭谁办绿黄。可怜君耄矣，贤嬖不贤姜。
杂咏一百首 阿娇:甫闻阿娇进，又报卫娘留。莫倚金为屋，重重只锁愁。
杂咏一百首 乌孙公主:玉座吞声别，毡车触目悲。如何汉公主，去作虏阏氏。
杂咏一百首 平后:歆已作佐命，雄甘为大夫。独余黄室主，不肯面新都。
杂咏一百首 辟司徒妻:仓皇问君父，忠孝两关心。绝胜杞梁妇，惟知哭藁砧。
杂咏一百首 冀缺妻:昔有二人贫，耕田与负薪。朱妻恚求去，郄妇敬如宾。
杂咏一百首 黔娄妻:夫节独高古，妇贤传至今。既为加美谥，复不用邪衾。
杂咏一百首 齐人妻:不敢怨夫子，徒悲误妾身。安知同穴者，乃是乞墦人。
杂咏一百首 儒仲妻:彼雏饰容服，吾穉业耕锄。不以贫惭富，贤哉妇儆夫。
杂咏一百首 庐江小吏妻:尊嫜有严命，妾不获从夫。去去犹回首，谆谆别小姑。
杂咏一百首 召南媵:贵贱有定分，勤劳无怨心。若令逢吕武，亦化作姜任。
杂咏一百首 李夫人:恍惚疑如在，缠绵爱未休。明知已仙去，犹欲出神求。
杂咏一百首 冯昭仪:兽不能加害，倾身障赭红。安知丁与傅，他日鸷于熊。
杂咏一百首 班婕妤:妾命薄如纸，君恩冷似冰。生当事长信，死愿奉延陵。
杂咏一百首 苏秦邻妾:主命亦危矣，媪谋真拙哉。烦君赐妾杖，嗔妾覆君杯。
杂咏一百首 樊通德:妆束姑随世，风流亦动人。等闲拥髻语，千载尚如新。
杂咏一百首 铜雀妓:谁谓曹瞒智，回头玉座空。向来台上妓，尽入洛阳宫。
杂咏一百首 房老:残香犹在笥，旧曲尚书裙。不及新歌舞，樽前奉主君。
杂咏一百首 绿珠:向来金谷友，至此散如云。却是娉婷者，楼前不负君。
杂咏一百首 柳家婢:忽见牙郎态，吁嗟悔失身。不虞小婢子，曾是柳家人。
杂咏一百首 毛遂:两国争衡际，诸君袖手观。羣然着珠履，谁肯捧铜盘。
杂咏一百首 荆轲:把袖谋几售，开图计忽穷。空遗千古恨，不中祖龙胸。
杂咏一百首 项羽:顿无英霸气，尚有妇儿仁。闻汉购吾首，持将赠故人。
杂咏一百首 陈胜:辛苦佣耕久，饥寒谪戍余。竟令秦失鹿，首为汉驱鱼。
杂咏一百首 博浪壮士:殿上俄流血，沙中竟脱身。乃知燕刺客，有媿汉谋臣。
杂咏一百首 朱家:贵不见渠面，危曾活尔身。柰何施一饭，便责翳桑人。
杂咏一百首 田横:南面称孤贵，西京谒帝卑。谁能如李密，更望一台司。
杂咏一百首 剧孟:向令从七国，是自列陪臣。太尉空称赏，非知剧孟人。
杂咏一百首 孙策:鱼服俄离网，龙泉忽缺铓。却将江左业，分付紫髯郎。
杂咏一百首 周戴:戴昔劫名士，周尝暴里人。少年一荡子，岁晚两忠臣。
杂咏一百首 鬼谷子:遗书今羽化，传者匪真书。此老纵横祖，仪秦得绪余。
杂咏一百首 二衍:虽以宾师待，几于妾妇然。不羞君割地，谩对客谈天。
杂咏一百首 韩非:韩子流于惨，聃书妙造微。百年同一传，谁是复谁非。
杂咏一百首 庄子:夸大帝传由，形容跖侮丘。仅饶聃御寇，共载一虚舟。
杂咏一百首 侯嬴:白发夷门老，能兴晋鄙师。魏王备它盗，曾不备如姬。
杂咏一百首 范雎:不待精神契，惟凭颊舌求。莫年荐燕客，差胜似穰侯。
杂咏一百首 苏秦:常产常心论，平生不谓然。晚知苏季子，佩印为无田。
杂咏一百首 田光:北面老先生，人间事饱更。不闻求乐氏，但见荐荆卿。
杂咏一百首 茅焦:焦子如天胆，秦王似屋嗔。如何刀机上，活得解衣人。
杂咏一百首 蒯通:郦生方横死，蒯彻亦阳狂。设不逢刘季，同趋一鼎汤。
杂咏一百首 墨翟:墨子城无恙，公输械有穷。要须能壁立，未可恃梯攻。
杂咏一百首 樗里子:石马残陵下，金鳬出藏中。谁云樗里智，卜墓近秦宫。
杂咏一百首 陈平:巧言愚冒顿，厚赂饵阏氏。秘计言之丑，刚云世莫知。
杂咏一百首 鼌错:危晁知不免，削楚虑空长。东市哀朝服，西京号智囊。
杂咏一百首 杨修:老贼有肝鬲，多为德祖窥。谁令预筹事，更与共观碑。
杂咏一百首 仓舒:全活啮鞍吏，平章秤象船。丕乎真有幸，舒也竟无年。
杂咏一百首 荀彧:杀身明逆顺，濡足救危亡。未必荀文若，甘为操子房。
杂咏一百首 刘备:华容芦荻里，一炬可无遗。叹息刘玄德，平生见事迟。
杂咏一百首 杜预:征南满腹智，实似小儿痴。汉水有涸日，沉碑无出时。
杂咏一百首 李卫公:肘后臣非靳，胸中彼未纯。乃知兵妙处，不可妄传人。
杂咏一百首 韩起:带从内府颁，枕出古陵间。却笑韩宣子，区区爱一环。
杂咏一百首 富平侯:童作夫人纺，藏钱百万多。不知三箧内，还记旧书么。
杂咏一百首 董卓:虎视无强对，鸱张有篡心。可怜脐里烛，不照坞中金。
杂咏一百首 王戎:惜李常钻核，商财自执筹。如何嵇阮辈，放入竹林游。
杂咏一百首 石崇:金谷觞豪友，珠楼拥艳姬。南交来处悖，东市悔何追。
杂咏一百首 祖珽:左氏讥怀璧，杨公却袖金。安知机巧者，藏得叵罗深。
杂咏一百首 张说:玉检匪颁隆，珠帘馈遗通。更挥谀墓笔，褒赞死姚崇。
杂咏一百首 元载:三千两钟乳，八百斛胡椒。不悟口中袜，犹贪掌上腰。
杂咏一百首 杜兼:没有财遗臭，生无善可传。向来堆白屋，尽是窟郎钱。
杂咏一百首 桑维翰:五季骄诸镇，终朝易千人。使无孔方癖，犹是晋名臣。
杂咏一百首 尹氏:聚橛并番楀，今犹唾姓名。国人深可畏，尹氏更须平。
杂咏一百首 太宰嚭:西子宴姑苏，灵胥赐属镂。如何居上宰，忠越不忠吴。
杂咏一百首 吕不韦:豫建无长虑，旁窥有贩心。绝嬴由吕相，继马乃牛金。
杂咏一百首 李斯:焚余宁有籍，坑后更无儒。不解愚刘项，翻令二世愚。
杂咏一百首 公孙弘:极力排舒黯，联翩去不回。惟应刀笔吏，时得到翘材。
杂咏一百首 孔光:佞幸传呼至，师臣伛偻迎。暮年灵寿杖，幸自可扶行。
杂咏一百首 李林甫:二相去留际，中原治乱分。异时马上泪，遥洒曲江坟。
杂咏一百首 卢杞:僣伪蟠宫阙，忠贤血贼庭。相君无喜愠，面色只蓝青。
杂咏一百首 崔昌遐:本欲除阉腐，安知召寇戎。缁郎不为相，朱贼得称雄。
杂咏一百首 冯道:坐阅数朝主，竟为何代人。汉官扬历遍，更作虏师臣。
杂咏一百首 巷伯:哆侈何其甚，忧伤只自知。虽经夫子笔，不废寺人诗。
杂咏一百首 梁丘据:国渐移田氏，人谁悟景公。牛山两行泪，据与寡人同。
杂咏一百首 臧氏:嬖与贤分国，贤疎嬖在旁。未尝无乐克，其柰有臧仓。
杂咏一百首 景监:但见颛朝久，谁知媚灶勤。纷纷由嬖进，非特一商君。
杂咏一百首 赵高:归自沙丘后，因专定策功。国由中府令，帝在望夷宫。
杂咏一百首 曹腾:费亭侯在日，乱已有萌芽。养得螟蛉种，犹能覆汉家。
杂咏一百首 张让:举国排阉尹，还乡少吊宾。太丘刍一束，全活几多人。
杂咏一百首 高力士:五十年间事，浑如晓梦余。三郎南内里，何况老家奴。
杂咏一百首 仇士良:国老辞机密，阉儿叩绪余。殷勤传一诀，莫遣上观书。
杂咏一百首 张承业:敕使为唐患，忠唐独有君。晚知王自取，悞杀老监军。
杂咏一百首 神农:尽识参无毒，明知堇有灾。安知尝试者，百死百生来。
杂咏一百首 素女:厥初赋形貌，固已具阴阳。素问无人读，流为采战方。
杂咏一百首 扁鹊:疾始于荣卫，哀哉不豫谋。贪生讳闻死，天下几桓侯。
杂咏一百首 医和:寿有可延理，医无不死方。扁曾忧骨髓，和亦畏膏肓。
杂咏一百首 李酰:自昔名高世，皆由艺入神。未应除扁鹊，世上便无人。
杂咏一百首 夏无且:秦法严堂陛，秦兵遶殿庐。如何危急际，只有一无且。
杂咏一百首 华佗:古来神异少，天下妄庸多。文帝能全意，曹瞒竟杀佗。
杂咏一百首 壶公:跳入无人见，谁知有路通。长房非黠者，草草出壶中。
杂咏一百首 陶隠居:方差能腊腹，学误至渐襟。幸有经文在，休于注脚寻。
杂咏一百首 韩伯休:女子乃知我，明朝变姓名。可怜逃不密，犹迫诏书行。
杂咏一百首 巫咸:列书诧知死，楚些说招魂。尚莫窥壶子，安能返屈原。
杂咏一百首 史苏:繇语几于谶，流传信有诸。王何谩辛苦，易自是占书。
杂咏一百首 詹尹:鱼腹累臣诀，蛾眉众女仇。灵均空发问，詹尹若为酬。
杂咏一百首 季主:宋贾两名士，茫然立下风。信知古贤圣，多隠卜医中。
杂咏一百首 洛下闳:巧历虽千岁，先知一日差。未能下算子，亦道是占家。
杂咏一百首 严君平:卖卜本逃名，下帘无市声。如何穹壤内，知世有君平。
杂咏一百首 京房:元帝何曾谕，京生自此疎。区区推卦气，欲撼石中书。
杂咏一百首 管辂:平叔知几语，疑于易学通。岁朝不相见，隔日问三公。
杂咏一百首 李淳风:逆知生女主，预说覆唐宗。误杀五娘子，安知在后宫。
杂咏一百首 袁天纲:似有人推背，相传果是非。请君看秘记，若个泄天机。
杂咏一百首 项橐:义理无穷尽，虽丘或未知。老聃与项橐，圣岂有常师。
杂咏一百首 甘罗:函谷非无士，登庸乳臭儿。空令园绮辈，头白不逢时。
杂咏一百首 外黄儿:子羽力扛鼎，诸侯屈膝臣。能从小儿语，尽活一城人。
杂咏一百首 终童:武帝有荒志，终童无远谋。长缨自系耳，莫系越王头。
杂咏一百首 童乌:击蒙凿帝窍，躐等尊玄经。混沌死七日，童乌夭九龄。
杂咏一百首 荀陈:彧作操谋主，羣为丕上公。暮年翻有愧，膝上与车中。
杂咏一百首 孔融子:二穉吁何罪，冤犹在史书。老瞒浑忘却，只记哭仓舒。
杂咏一百首 通子:但爱梨并栗，不传琴与书。乃翁莫惆怅，它日举篮舆。
杂咏一百首 阿宜:牧有谆谆诲，宜无赫赫声。假令如叔父，一世得狂名。
杂咏一百首 阿买:座上交游广，城南讲读余。如何万金产，只解八分书。
杂咏一百首 漆室女:举国听桓子，呼天诔孔丘。可怜倚楹女，徒为鲁君忧。
杂咏一百首 东家女:神女登徒子，微词未必然。感襄通一梦，窥玉费三年。
杂咏一百首 散花女:狡狯疑为幻，姝妍复似魔。殷勤把花去，莫恼病维摩。
杂咏一百首 缇萦:天子览书悲，肉刑无复施。不惟嘉烈女，亦自活神医。
杂咏一百首 曹娥:穹壤有时敝，娥名万古垂。直从彤管笔，便到色丝碑。
杂咏一百首 阿承女:古人重言德，初不论倾城。切莫伤容鬓，犹堪嫁孔明。
杂咏一百首 戴良女:竹笥并綀帔，何妨托妾身。若逢夫壻问，向道乃翁贫。
杂咏一百首 木兰:出塞男儿勇，还乡女子身。尚能吞北虏，断不慕西邻。
杂咏一百首 投梭女:琴挑何曾动，梭投未免惭。女郎循古礼，元不解清谈。
杂咏一百首 灵照:首如飞蓬乱，家卖漉篱供。老汉惊吾女，禅机捷乃翁。
题汪道士云庵:触石纔肤寸，垂天忽怒飞。道人不出户，笑汝出还归。
梦中为人跋画两绝  其一:三相入朝马，诸姨照夜骢。故应留小蹇，专载拾遗公。
梦中为人跋画两绝  其二:花鸟皆诗料，江山即画图。暮归锦囊重，压杀小奚奴。
题四贤像 陈希夷:钱子非仙者，种郎岂隠哉。先生闭门睡，弟子下山来。
题四贤像 魏处士:曾箴王太尉，亦讽寇莱公。无端两丞相，有愧一山翁。
题四贤像 林和靖:吟共僧同社，居分鹤伴间。魂归应太息，亭榭遍孤山。
题四贤像 邵康节:晚喜貛郎学，前知杜宇声。乃知常处士，不及邵先生。
题四梦图 梦蝶:浪说身如蝶，安能及蝶哉。穿花终日去，据槁霎时回。
题四梦图 梦笔:异世犹相惎，同时必见攻。区区一枝笔，悔惜与文通。
题四梦图 黄粱:偶然眠一觉，推枕起来惊。寂寞犹前日，荣华已隔生。
题四梦图 南柯:筑馆如萧史，专城似买臣。不知身是幻，错认梦为真。
挽陈孺人:隠衣先自着，舂具亦同操。不但鸿高节，鸿妻节更高。
岁除一首:度朔山尤远，酆都狱甚宽。傩驱顽不去，愈送瞥然还。
唐二妃像  其一:不但烹三庶，东宫亦屡危。元来玉环子，别有锦绷儿。
唐二妃像  其二:素艳羞妆额，红膏妒雪肤。宁临白刃死，不受赤眉污。
三笑图:坚白相非是，高虚目送雄。远公差解事，孔老各牢笼。
卧雪图:冻合千门闭，传呼一市惊。岂无僵卧者，辇毂未知名。
莲社图:但见篮舆出，安知酒榼空。老僧翻折本，收不得陶公。
赤壁图:共餐鲈一箸，各饮酒三升。客去主人睡，明朝醉未兴。
过水罗汉图:陟浅犹须杖，谁云佛有神。乃知杯渡者，祇是热瞒人。
石虎礼佛图:一虎虽凶暴，其尊孔释同。矫情馈夫子，合爪礼澄公。
梁武修忏图:紫袍临蜀殿，黄屋建梁台。异世为鹃去，前身作蚓来。
老子出关图:去国有华发，出关无送车。未能尽韬晦，紫气作前驱。
孔子问礼图:却莱辨夷夏，隳郈肃君臣。丘岂生知者，聃非绝灭人。
明皇幸蜀图  其一:狼烟起幽蓟，鸟道幸岷峨。穆满尚八骏，隆基惟一骡。
明皇幸蜀图  其二:失守文皇业，来听望帝声。向令曲江在，吾岂有兹行。
绿珠:畏死仕新室，轻生谢季伦。细评投阁者，大愧坠楼人。
蔡奴:帝令工写貌，相讽尹加笞。且赏折枝杏，休嘲有靥枝。
咏潇湘八景各一首 远浦归帆:极目无边际，惟天与水连。烟中帆几点，若个是君船。
咏潇湘八景各一首 平沙鴈落:背冷来趋暖，虽微善自谋。如何纔得意，飞去不回头。
咏潇湘八景各一首 山市晴岚:晓雾轻绡卷，岚光抹黛新。萧条数家聚，三两趁墟人。
咏潇湘八景各一首 渔村夕照:估客系征缆，渔家收钓筒。何妨千嶂黑，犹作半江红。
咏潇湘八景各一首 洞庭秋月:寄声谢轩帝，不必奏钧天。一碧九万里，横吹铁笛眠。
咏潇湘八景各一首 潇湘夜雨:楚泽秋声早，湘山暮色遥。偏来短篷上，终夜滴萧萧。
咏潇湘八景各一首 烟寺晚钟:问寺莫知处，跻攀又溯洄。惟钟藏不密，日暮过溪来。
咏潇湘八景各一首 江天暮雪:纤路泥尤滑，柴门扫不开。子猷返棹后，不见有船来。
杂记十首  其一:绿野池新凿，平泉墅又开。乃知造凉殿，谏者不能回。
杂记十首  其二:骏马如花妾，平生不负春。如何飞燕语，不恕辇边人。
杂记十首  其三:相国私英倩，将军嬖子都。可怜洛阳令，只问主家奴。
杂记十首  其四:恍惚天书事，庄严土木功。暮年王太尉，典领玉清宫。
杂记十首  其五:养成河北贼，挑致海东夷。空国坐朋字，乱华由党碑。
杂记十首  其六:虽则仇平仲，何曾问大年。崇宁一相拜，元佑几人全。
杂记十首  其七:登庸局面变，报复念头差。贬削村夫子，褒崇笑夜叉。
杂记十首  其八:着论贬临川，谈经抑老泉。权书并字说，究竟果谁贤。
杂记十首  其九:至郭陪清语，留衣示别情。奈何凤翔骨，不得宪宗迎。
杂记十首  其一○:剑履崇刀笔，钧衡付蹶张。贾生年尚少，且去傅诸王。
记杂画 醉钟馗:坠帻长须丑，遗靴一足濡。不须诃小鬼，烂醉要渠扶。
记杂画 尝醋图:酿者不沾唇，旁观吸者颦。翁真堪宰相，妪亦可夫人。
记杂画 瘿:咬韲饥饿□，□□□□□。乍可训童子，谁能说老兵。
记杂画 □□□:舜提归□□，□□□□梁。束手无争执，应惭此玺郎。
记杂画 □□□:君耳污□□，□□□□湾。首阳落第二，前已有箕山。
记杂画 □□□:□□□□□，□□□□池。却恐鱼之乐，庄生未必知。
记杂画 □□□:□□□□□，□□□□□。不必询名姓，知渠是谪仙。
记杂画 □□□:□□□□□，□□□□□。历历丹青意，如讥睡海棠。
记杂画 卖炭图:衣襟成墨色，面目带煤尘。尽爱炉中兽，谁怜窑下人。
记杂画 卖卜图:牵羔仍抱子，翁媪各鹑悬。破扇题周易，全家頼卦钱。
送明甫初筮十首  其一:三间参佐廨，昔也处先公。矮屋儿无叹，翁生矮屋中。
送明甫初筮十首  其二:守相卿耆旧，相逢必霁威。渠宁私邑子，汝勿视翁归。
送明甫初筮十首  其三:禄米皆前定，分铢不可添。园葵莫争利，邻枣亦伤廉。
送明甫初筮十首  其四:宁游屋溪畔，勿傍盗泉边。监竹不食笋，先贤样在前。
送明甫初筮十首  其五:莫叹家庭远，卿侯即父师。尚于吾缱绻，定不汝瑕疵。
送明甫初筮十首  其六:先绪微如线，未知谁亢宗。翁犹惭父祖，汝可复惭翁。
送明甫初筮十首  其七:十载脾神厄，何曾食有鱼。击鲜徒溷汝，遗鲊适忧吾。
送明甫初筮十首  其八:记取元城语，南州热异常。别无卫生诀，止酒是丹方。
送明甫初筮十首  其九:博士今儒彦，遥知讲席重。汝宜束修往，吾亦执经从。
送明甫初筮十首  其一○:汝幼不努力，忽为三十余。勉旃教汝子，要付善和书。
肃翁饷石门芥菜:食指清晨动，馋涎异味来。高情分石芥，辣性似徂徕。
偶题二首  其一:自幼耽章句，年高竟未工。自称豁达老，人号嗫嚅翁。
偶题二首  其二:莫耗官仓粟，休贪御手羹。新年采薇食，诗比旧年清。
送陈德林巡辖:拔丁而去矣，袖瓦似要之。谁道州人薄，君行有彩旗。
乙卯端午十绝  其一:不曾窥户外，偶出至溪边。欲访斩蛟庙，聊呼放鸭船。
乙卯端午十绝  其二:桃李已成尘，葵榴各斗新。红颜年少子，白发背时人。
乙卯端午十绝  其三:餐菊饮朝露，平生不歠醨。与龙争角黍，无乃谤湘累。
乙卯端午十绝  其四:唤起龙泉老，侬今把钓缗。还公旗与鼓，别付夺标人。
乙卯端午十绝  其五:不喜追风骠，尤憎竞渡船。宁为之反殿，怕着祖生先。
乙卯端午十绝  其六:时服颁周府，熏弦奏舜廊。未知新帖子，几首似欧阳。
乙卯端午十绝  其七:客屦自来去，山翁病不知。座无曲道士，门有艾天师。
乙卯端午十绝  其八:儿女需京缬，经时买未归。似嫌无艾虎，不肯换生衣。
乙卯端午十绝  其九:韩庙坡为记，罗池愈制碑。老农不识字，自唱送神诗。
乙卯端午十绝  其一○:朝朝责太平，日日御延英。欲识太平处，冬冬社鼓声。
和彦衡直讲  其二:是身如芭蕉，况复身外名。至人本无心，肯为宠辱惊。
和彦衡直讲  其四:照月槐影碎，吹风柏声繁。悠悠此时心，可乐不可言。
舟中偶言:水聚即为沤，沤散还为水。祇这聚散中，便是真如理。
题本觉庵:本觉非今觉，今觉如本觉。悟得本觉时，非觉非非觉。
徐亭泛舟  其一:万叶烟云上，千花锦绣中。停舟不忍发，为恐破圆红。
徐亭泛舟  其二:晚雨轩窗润，秋风池沼香。爱花不忍折，恰似惜甘棠。
陈师道教授示黄梅诗次韵呈正夫学士四首  其一:美色绝殊众，暗香时着人。齐州终自别，不比岭头春。
陈师道教授示黄梅诗次韵呈正夫学士四首  其二:可但深宜晚，须知巧耐寒。北人浑未识，祇作棣棠看。
陈师道教授示黄梅诗次韵呈正夫学士四首  其三:旧作酴醾白，新翻蛱蝶黄。不须多变态，固自有真香。
陈师道教授示黄梅诗次韵呈正夫学士四首  其四:不独看花懒，吟诗味亦忘。此花谁可赋，顾曲有周郎。
寄石隠:闭门十日雨，破屋砌生苔。此意何人会，抱琴来不来。
题叶寄杨芸夫:吟得秋风老，敲窗意转深。凭将林下事，为寄与知音。
心泉二首  其一:涓涓万古意，湛湛一尘无。明月来窥镜，宵寒露滴珠。
心泉二首  其二:骤来惊辟易，久视益虚无。咫尺星堪摘，波揺又走珠。
菊泉:疏泉得古髓，种菊蒙秋潭。愿与村中人，一瓢共清甘。
闻泉:山椒一雨过，石罅百泉鸣。应接都不暇，更兼秋月明。
涧亭麈尾泉:泉挥玉麈尾，岫拥翠云裘。尽日看不足，倚阑生古愁。
江横信笔:潮汐有赢缩，江横无古今。鱼龙任掀舞，孤月在天心。
书滴翠岩壁:萝衣湿寒翠，苔锦上嶙峋。一榻千峯里，因诗忆古人。
书香炉瀑布图后:飞流三百丈，日射碧琉璃。一气何终极，淋漓自不知。
青霞西亭:长松被薜荔，怪石生烟霞。檐牙木杪见，上有山人家。
沧浪亭:晓色桃蒸霞，春阴柳垂雾。为问桥下船，沿流到何处。
心泉:冷冷一涧泉，炯炯千树雪。岁寒铁石心，山中玩芳洁。
读可翁闲坐偈:夜久风浪息，骊龙弄颔珠。水怪不敢动，明月满江湖。
白须:月照当襟雪，终剪施摩诘。我作白须行，而得飬生术。
题石:岩石多意气，松树留髙龄。倚仗眇云涛，天风吹泠泠。
怡云:把作一片画，晴阴浑不同。不知谁是画，伫立意无穷。
寒食有感:杏粥因怀旧，榆羮岂为春。凭将禁火事，说与乞墦人。
郊意:清晨起搔头，荷锄出门去。露湿野草花，香来不知处。
题画竹扇寄友:明月二千里，清风一万竿。相思写不得，写出梦来看。
春日闻禽戏题寓廨:隔墙听幽咔，入坐春融融。午梦恬不成，始知身在笼。
棹歌:鼓枻归去来，蓑风鸣策策。明月倾我壶，沧浪天一碧。
牧童歌十首  其一:荷笠小苍头，犊裩乘水牛。扬鞭自叱咤，度陇复凭沟。
牧童歌十首  其二:软坡便伫犊，凉荫聚羣髫。一竖忽然起，恐牛残荳苖。
牧童歌十首  其三:隔溪骑度水，浮去似鸱夷。莫话五湖事，且看牛背儿。
牧童歌十首  其四:倦来牛背卧，一觉度前冈。牛饱儿呼馁，归来煨芋香。
牧童歌十首  其五:前山飞暮雨，牛上展青蓑。回首牛呼犊，哀音儿唱歌。
牧童歌十首  其六:斜阳归处险，路熟了无疑。结草为衣着，圏葭作竹吹。
牧童歌十首  其七:野花簮短笠，露湿蔓青青。莫笑儿童小，人间河鼓星。
牧童歌十首  其八:老翁分社酒，匕箸小孩提。黄犊今堪驾，明年学把犂。
牧童歌十首  其九:生来在田野，少小学耕锄。敢望多名誉，随人角挂书。
牧童歌十首  其一○:芳郊望无际，逐草任西东。世上千场梦，人间一笛风。
句  其一:璧固君所寄，镜亦妾所惜。乍可返君璧，妾镜不可得。
砻山:斜阳客如画，路转丛薄间。惊禽忽冲起，似石投前山。
于朱宣慰家作画讫作:昔有朱买臣，今有朱宣慰。两个担柴失，并皆金紫贵。
题周草窗江村小景扇面:飞鹭落鳬渚，山花灿如绣。爱闲人不来，柴门掩春昼。
冻吟:座左插梅花，座右横诗笔。风雪堕寒肩，先生方抱膝。
春兴:闻说春醪熟，提壶唤客尝。乾坤一酿瓮，花气百和香。
侠客行:击筑复击筑，欲歌双泪横。宝刀重如命，命如鸿毛轻。
乐府四首  其一:妾心江岸石，千古无变更。郎心江上水，倐忽风波生。
乐府四首  其二:瑟瑟凉风来，妾身似秋扇。安得复炎热，相携不相厌。
乐府四首  其三:制衣寄夫壻，妾有冰雪段。中有连理枝，不忍剪教断。
乐府四首  其四:残月小楼西，鹃啼思欲迷。妾夫在天南，何不那边啼。
酬答鄱阳黎祥仲  其一:长镵白木柄，茫茫走天涯。宁知屋角松，流膏藏龟蛇。
酬答鄱阳黎祥仲  其二:医和不可铸，空林芳菲菲。六丁护香珀，千岁以为期。
郊行偶成:野水连天阔，孤舟尽日闲。会须风雨过，一济谅非难。
山斋偶书:春风桃灼灼，秋雨黍离离。眼底千年事，空山独坐时。
题陶渊明临流赋诗图:闲居淡无事，临流忽有得。平生诗外心，滩上一鸥白。
屋头梅开一蕊:寂寞茆斋下，孤梅一蕊开。无人知此意，日暮绕苍苔。
三友堂:岁晚惟松竹，于梅伯仲间。藉溪幷白水，着个老屏山。
被执口占:生为大宋臣，死为大宋鬼。一片忠义心，明月照秋水。
题商乐庵:游戏一橘中，自谓有足乐。何如在商山，笑傲视寥廓。
芳洲:秋风雕兰芷，芳洲久寂寞。痛饮读离骚，此兴亦不恶。
咏松:幸不生涧底，杰出苍苍崖。岁寒只孤秀，万木非吾侪。
送白酒白莲与钟统制钱广文因成二绝  其一:瓮头白酒熟，池上白莲开。我爱君纯白，聊持荐一杯。
送白酒白莲与钟统制钱广文因成二绝  其二:白酒方浮玉，白莲仍可人。赠君飞大白，聊作冷官春。
六月末间拒霜已开:暑气犹未退，寒花早已开。衰年宁有几，寒暑若相催。
香丛:缓步绕芳丛，时时鼻观通。不须熏百和，满院是香风。
生朝有感:每岁逢生日，予心喜复悲。新年六十六，能得几多时。
小有洞:世人竞蜗角，终日汩尘缘。谁谓名园内，深藏小洞天。
虞兵张宥康永年未六十一日相继力求归农余因嘉其志作小绝以纪之:仕宦老不休，虞兵乃知止。低头愧斯人，三叹不能已。
芙蓉:谁向澄波上，尽将云锦铺。无因一寓目，却忆小西湖。
前太守仲求石问留题因和三首  其一:不解追时好，尤非治郡才。故山猿鹤怨，应怪未归来。
前太守仲求石问留题因和三首  其二:度力难堪事，甘心作弃才。欲归归未得，却悔出山来。
前太守仲求石问留题因和三首  其三:此日老法从，当年穷秀才。从今归去好，非不遇时来。
题日涉园:幽园足佳趣，散策日经行。岁久禽鱼熟，人来自不惊。
题阅岁亭:岁月催人老，少年安在哉。羡君杯酒里，日日见花开。
题望云亭:白云来何时，英英冠山椒。西风莫吹去，使我心摇摇。
蒙恩易镇豫章丐假还乡途中偶成十七首  其一:处处是红蕖，分明似画图。匆匆看不尽，归对小西湖。
蒙恩易镇豫章丐假还乡途中偶成十七首  其二:官舍似邮传，宦游如路岐。吾年行七十，安用苦奔驰。
蒙恩易镇豫章丐假还乡途中偶成十七首  其三:触目尽陂塘，山光接水光。近来仍雨足，莫道是山乡。
蒙恩易镇豫章丐假还乡途中偶成十七首  其四:方困长涂滑，俄逢赫日明。只忧开太早，却恐雨还生。
蒙恩易镇豫章丐假还乡途中偶成十七首  其五:沙虚防败岸，舟小怯惊湍。行路难如此，争如野处安。
蒙恩易镇豫章丐假还乡途中偶成十七首  其六:剧暑当三伏，新凉似九秋。日光还欲吐，云影未全收。
蒙恩易镇豫章丐假还乡途中偶成十七首  其七:中夜不能眠，颇疑天有雨。寒燠自古然，不应冷如许。
蒙恩易镇豫章丐假还乡途中偶成十七首  其八:自江至吾庐，七日喜及半。却恐席未温，又过江南岸。
蒙恩易镇豫章丐假还乡途中偶成十七首  其九:村径迷南北，晨兴乃错行。悟来还已远，却悔早贪程。
蒙恩易镇豫章丐假还乡途中偶成十七首  其一○:崇阁瞰方池，池边绿树围。披襟临水坐，宁复畏炎威。
蒙恩易镇豫章丐假还乡途中偶成十七首  其一一:雨余江色浄，风过稻花香。客里逢清旷，何妨且纳凉。
蒙恩易镇豫章丐假还乡途中偶成十七首  其一二:游鱼跳水面，幽鸟啭山腰。各随飞潜性，人犹恋市朝。
蒙恩易镇豫章丐假还乡途中偶成十七首  其一三:睡里闻风雨，吾行拟暂停。起来搔首坐，喜见一天星。
蒙恩易镇豫章丐假还乡途中偶成十七首  其一四:苍崖崛地耸，飞瀑从天下。一岭跨两州，千年无九夏。
蒙恩易镇豫章丐假还乡途中偶成十七首  其一五:兹岭别二年，今朝又重过。过了还复来，哀哉蚁旋磨。
蒙恩易镇豫章丐假还乡途中偶成十七首  其一六:两山夹苍烟，双瀑挂峭壁。汹涌非一朝，倾泻几千尺。
蒙恩易镇豫章丐假还乡途中偶成十七首  其一七:千尺石屏雄，屏边列数峯。巍然不可犯，真是镇疆封。
和任宰元绍见寄十首以归来问信湖山抚摩松菊为韵  其一:出仕惭无补，长年咏式微。天公怜我意，一旦许来归。
和任宰元绍见寄十首以归来问信湖山抚摩松菊为韵  其二:绿鬓久垂雪，壮心今已灰。翩然归旧隠，端似再生来。
和任宰元绍见寄十首以归来问信湖山抚摩松菊为韵  其三:身既远市朝，足不到州郡。但知食与眠，此外不暇问。
和任宰元绍见寄十首以归来问信湖山抚摩松菊为韵  其四:秋来宇宙清，雨后山泽润。老农喜我归，时报丰年信。
和任宰元绍见寄十首以归来问信湖山抚摩松菊为韵  其五:四围山绕舍，一带水平湖。远近俱堪画，登临自足娱。
和任宰元绍见寄十首以归来问信湖山抚摩松菊为韵  其六:开门无一事，终日饱看山。石罅鸣流水，翻惊响佩环。
和任宰元绍见寄十首以归来问信湖山抚摩松菊为韵  其七:闲穿修竹行，时把孤松抚。身世两相忘，恍如居洞府。
和任宰元绍见寄十首以归来问信湖山抚摩松菊为韵  其八:人心生劔戟，世路足风波。祇有归田好，谁能自揣摩。
和任宰元绍见寄十首以归来问信湖山抚摩松菊为韵  其九:为邑赤城下，岂欲寻赤松。我家幸不远，杖履会相从。
和任宰元绍见寄十首以归来问信湖山抚摩松菊为韵  其一○:新诗远寄将，字字脱尘俗。时节近重阳，何由同把菊。
立春:颛帝位方禅，勾芒印已交。芭蕉有封事，黄鸟莫譊譊。
早行:店远鸡声近，月斜人影长。再三谢风露，拜赐一天凉。
风窗:窗隙针来大，霜风圣得知。耳边如箭急，直把菊花吹。
远景:岸树冥茫外，人家点画中。断烟分紫翠，残照抹青红。
梅花:影上酥花峭，枝头蜡糁清。姮娥约滕六，夜半过江城。
江头:江上初收雨，云头尚恋山。归帆巡古岸，晴草守沧湾。
许旌阳故宅:诗多唐代刻，柏尚晋时青。想得真君剑，犹余蛟血腥。
示周道士:人行秋色里，诗入画图中。笑指白云顶，猿啼第一峰。
得友人书:千里如天远，三年不此来。书从云外至，手把月中开。
五夜:五夜风吹露，林间鸟唤熟。钟声和月落，惊起四山云。
步自玉乳峰归  其一:薄暮一凝伫，归鸿千有余。倚松吟半饷，月影泻庭除。
步自玉乳峰归  其二:月映山头秃，云迷路口叉。仰天方索句，一鹤立松丫。
课园夫  其一:已属畦丁了，都将菜甲耘。数时稽食籍，醢芥又羹芹。
课园夫  其二:问我何厨传，珍鲜满故园。笋方青剥指，茄欲紫垂拳。
蜡梅:破苍如凝蜡，粘枝似滴酥。恍疑菩萨面，初以粉金涂。
宝慈寺:殿古涵烟冷，楼空得月多。钟声巡远岫，塔影卧清波。
木犀:雨送炎官印，风宣白帝麻。欲知秋面目，细看木犀花。
江楼夜话:江雾秋楼白，灯花夜雨青。九天无一梦，此道付晨星。
独步:月澹黄茅路，烟明红叶村。有怀如阮籍，更赠一声猿。
晚眺:岭口云拖白，江头叶借绯。西风来问罪，老火不须威。
晚酌翛然阁:残暑犹拖尾，新凉恰打头。酒方屯鲁郡，舞已彻伊州。
闲纵偶成:已具看云眼，而生伴月心。西风相体认，红尽绿枫林。
落梅:终日听鶑语，商量一树梅。看承花未了，排办雨将来。
春晴:宿霭萦余冻，松阴挟嫩晴。朝来花万福，鶑奏起居声。
牧童:杨柳阴初合，村童睡正迷。一牛贪草嫩，吃过断桥西。
送别:十日九风雨，一春三别离。予嗟吟骨瘦，子亦坐诗痴。
夜醉:冬冬珰珰珰，烂醉如泥了。睡至谷谷呱，东窗梅影晓。
南湖:已拾诗盈箧，犹如酒满船。湖光清似镜，俯仰两青天。
送郭进之:避暑白云乡，茶甘齿颊香。海城悲暮角，烟树淡斜阳。
睡起雨作:一枕梦云过，半空诗雨来。新蝉吟不了，尽晚自衔杯。
风雨:隔岸芦招手，沿溪柳拜人。两庾黄竹路，水囓白沙津。
惜春:薄幸东风者，无心半点春。桃花吹满地，片片似鱼鳞。
泊舟听雨:人已就船眠，犬知何处吠。雨来闹秋江，全似茶铛沸。
醉吟  其一:松风吹我飞，手搦空中月。笑指蓬莱山，可补银河缺。
醉吟  其二:醉掬山先走，行呼月后随。欲眠梧影下，又恐白云知。
感咏十解寄呈杨安抚  其一:大隠在朝市，仙人好楼居。方平今白发，未许见麻姑。
感咏十解寄呈杨安抚  其二:身如云样轻，心似月兮皎。何物堪赠君，一颗安期枣。
感咏十解寄呈杨安抚  其三:风吹五花辇，露缀九光舆。夜半红尘起，琴高失鲤鱼。
感咏十解寄呈杨安抚  其四:上界足官府，大仙多拘束。遂令东方朔，只恋殿前肉。
感咏十解寄呈杨安抚  其五:玉女鸣珂佩，投壶不忆题。刘安无复傲，殿殿叩星扉。
感咏十解寄呈杨安抚  其六:酒专风月权，诗欠江山债。恐是试长房，尘劳君少耐。
感咏十解寄呈杨安抚  其七:伊昔为句漏，其心在丹砂。丹成遽仙去，不且判鶑花。
感咏十解寄呈杨安抚  其八:鸡翘豹尾中，凤阁鸾台客。何似许旌阳，西山煮白石。
感咏十解寄呈杨安抚  其九:跃马西湖道，载酒湖水滨。一蝶忽花下，招之论大椿。
感咏十解寄呈杨安抚  其一○:青山犹古人，碧草亦大雅。幽鸟话升平，陈抟何为者。
棹歌九章寄彭鹤林  其一:榔声击空碧，帆影浮沧浪。倚棹蓼花洲，一犬吠斜阳。
棹歌九章寄彭鹤林  其二:鸥飞梅山前，翠中一点雪。何处钟声来，云梢推上月。
棹歌九章寄彭鹤林  其三:碧潭藏老龙，夜半水底吟。激飞寒空露，凄动幽人心。
棹歌九章寄彭鹤林  其四:岸上酒旗舞，寒芜生秋风。谁家六七童，手持金芙蓉。
棹歌九章寄彭鹤林  其五:波心采莲女，流花近吾船。移船入芦荻，吹笛下晴川。
棹歌九章寄彭鹤林  其六:朝吸西风餐，夜弄明月舞。万顷碧琉璃，下有玉清府。
棹歌九章寄彭鹤林  其七:黄昏杳无人，孤江但翠竹。惟有白鹭鸶，伴我舟中宿。
棹歌九章寄彭鹤林  其八:夜阑笙鹤鸣，银汀斗欲泻。可怜舟中子，散发苍山下。
棹歌九章寄彭鹤林  其九:青山衔落日，白杨吐悲风。欲觅玄真子，沧洲云蒙蒙。
芙蓉:临水翫芙蓉，一花还两影。上倚夕阳斜，下浸秋波冷。
月夜书事:月光流如酥，天影湛于水。饥鹤啄梅花，风吹酒波起。
晚吟  其一:山似诗肩耸，江如酒量宽。云描秋色老，松写暮声寒。
晚吟  其二:山色重拈出，秋云似削平。可怜松下路，月黑不堪行。
晓晴  其一:昨夜天成雨，今朝水满池。睡酣浑不觉，想见竹声奇。
晓晴  其二:月落松方暗，花蜚鸟正啼。青山春窈窕，碧草晓凄迷。
泊舟顺济庙前:梧叶落满地，西风洗九天。鹤声明月夜，曾此系吾船。
山居:月落鸡吹角，夜长鹅报更。山中无历日，日出即天明。
山前散策:月影黄昏后，诗天眼界宽。野香寻得见，石背一枝兰。
有怀聂尉  其一:身岂能为患，心何可得安。想应知鹤怨，未得伴鸥闲。
有怀聂尉  其二:北阙投封事，南山返故庐。李衡千树橘，张琰一园蔬。
有怀聂尉  其三:月湿松梢露，溪鸣竹里风。是中有诗味，何日一樽同。
有怀聂尉  其四:不是无知己，相忘独有君。孤襟开皓月，往事付浮云。
有怀聂尉  其五:剑浦犹残堠，螺江始问津。向来风浪恶，回首谢灵均。
徐道士水墨屏  其一:鴈侧风前字，烟凝雨后情。不知谁氏子，持钓立江城。
徐道士水墨屏  其二:人远看来短，山遥淡欲无。水边渔舍密，天际客帆孤。
徐道士水墨屏  其三:乱山草斜出，危冈竹倒悬。人家春树里，山色夕阳边。
徐道士水墨屏  其四:霜月沉青嶂，汀鸥卧白沙。晓风删竹叶，秋雾补山丫。
春宵有感  其一:春夜常如岁，何妨秉烛嬉。百花俱中酒，万竹自吟诗。
春宵有感  其二:安得安期枣，如瓜恐不然。楚江萍似斗，泰华藕如船。
春宵有感  其三:百念今何女，何年遂大刀。瑶池春不老，谁复敢偷桃。
春宵有感  其四:憎却堤边柳，青丝复尔长。自怜愁里鬓，不觉暗中霜。
春宵有感  其五:月落知何处，夜长无了时。幽人春自感，鶑燕亦何知。
春宵有感  其六:书来相借问，客至欲如何。自草黄庭去，归来管割鹅。
春宵有感  其七:命驾承千里，论文且一樽。春高人易老，风雨闭柴门。
春宵有感  其八:多愁君自尔，不乐我何曾。西北山如削，明朝约共登。
闲吟  其一:东园风雨霁，一巷海棠开。曲折穿花去，深行忘却回。
闲吟  其二:回首乌啼夜，伤心月满楼。真成花命薄，不及柳风流。
闲吟  其三:啼鸟千山暮，轻风一路清。草连江色暝，月对夕阳明。
听琴  其一:十指生秋水，数声弹夕阳。不知君此曲，曾断几人肠。
听琴  其二:心造虚无外，弦鸣指甲间。夜来宫调罢，明月满空山。
听琴  其三:声出五音表，弹超十指中。鸟啼花落处，曲罢对春风。
山庵晓色:烛影夺明月，钟声撞晓云。甆盘余柏子，倾作一炉焚。
雪窗:素壁青灯暗，红炉夜火深。雪花窗外白，一片岁寒心。
赠船稍:苦海无船渡，众生到岸难。劝君齐着力，结取万人欢。
风台遣心  其一:春色浓于酒，梅花瘦似诗。长青今岁叶，粲白去年枝。
风台遣心  其二:鸦报千林晓，梅供一枕香。晓来春思倦，余梦尚悠扬。
风台遣心  其三:青尽池边柳，红开槛外花。数时长病酒，今日且分茶。
玉艳亭即事  其一:正月梅花尽，一溪春雨香。燕方寻故垒，蜂已葺华房。
玉艳亭即事  其二:夙酒萦怀处，芳亭拄颊间。一鶑黄翠柳，双鹭白青山。
玉艳亭即事  其三:黄鸟新声变，青山霁色妍。预为寒食地，晴放海棠天。
玉艳亭即事  其四:犬见行人吠，牛寻熟路回。烟光迷碧嶂，花片点苍苔。
玉艳亭即事  其五:风雨平安日，山林富贵天。笋芽青露爪，蕨蕻紫伸拳。
偶作  其一:露滴中宵月，松摇古谷风。三身红萏菡，四智碧芙蓉。
偶作  其二:雪后竹君子，霜前松大夫。梅残半点白，猿叫一声孤。
饮彻:美事般般四，良辰盏盏双。霜风冰砚水，山月影轩窗。
虱:裤里无供给，裈头尽受降。赐之汤沐罢，投置不毛邦。
山斋夜坐  其一:嗅花风入鼻，掬水月浮身。夜静焚香坐，空山一个人。
山斋夜坐  其二:惊梦猿三咽，窥帷月一痕。无人空犬吠，依旧掩柴门。
护国寺秋吟  其一:鴈过天成画，鱼惊水作纹。檐牙宵吐雨，殿脊晓驮云。
护国寺秋吟  其二:酒弄三竿日，诗成一枕风。寒声落鸿鴈，秋意着梧桐。
护国寺秋吟  其三:楼影秋江白，苔碑卧夕阳。水昏沙暮起，一一鴈南翔。
护国寺秋吟  其四:嫩竹容归鹊，寒松捧落晖。危红和露落，空翠扑衣飞。
护国寺秋吟  其五:竹手擎云重，松肩荷月高。烟收天地阔，醉目数秋毫。
护国寺秋吟  其六:犬吠月如昼，马鸣人渡桥。更无诗与酒，虚度可怜宵。
护国寺秋吟  其七:香篆孤烟袅，灯龛寸火微。梦和明月冷，心与白云飞。
护国寺秋吟  其八:星似萤千点，云如鹤一双。孤吟寒不寐，落叶打空窗。
春日散策  其一:水长二三尺，梅余六七花。明朝须不雨，今晚已成霞。
春日散策  其二:柳眼开何媚，蒲芽长得伸。寒花方谒日，新燕已参春。
寒食:日落千山暝，风吹一路香。燕依花色紫，鶑体柳丝黄。
冬暮:风落松梢雪，山收竹外烟。清吟凝醉眼，独立耸新肩。
倚马观二鹤:对舞鸣仍和，双飞去复回。归家千载远，丹灶付苍苔。
卜居:路似羊肠遶，溪如燕尾分。青山相领略，许我一丘云。
感春:晴少春光浅，寒多酒力微。一声山鹧过，数点海棠飞。
山前行散:人在鶑花里，春归杖屦中。风迎何处鹤，宿我洞门松。
水蛭:屋宅纔蜗大，身躯与蚓般。楚王吞不得，敕赐鹭鸶餐。
春日自省  其一:燕语今生事，花开夙世红。不知终日醉，何以谢春风。
春日自省  其二:雪洗桃花面，烟描柳叶眉。与春同是梦，安用赏春为。
春晚:我怪东风黠，暗知春欲归。尽将杨柳絮，剪作雪花飞。
六铢  其一:身衣六铢衣，笑折琼林花。岂知人间世，有人服苎麻。
六铢  其二:人间百春秋，天上一昼夜。六丁驱日轮，长过咸池下。
六铢  其三:紫皇坐瑶台，敕我草洞章。落笔三百首，饮我白玉浆。
六铢  其四:我着紫绮裘，俯视蓬莱洲。手把八空气，纵身云中游。
六铢  其五:我醉辄指麾，莫向太帝说。要炼五彩石，去补西天缺。
棘隠壁  其一:苔空绿钱死，松老清阴瘦。结庐卧白云，柏子烧春昼。
棘隠壁  其二:幽鸟噪岩谷，寒烟锁薜萝。忽遇金蟾蜍，无人自呵呵。
棘隠壁  其三:碧草正春风，雨晴竹落涕。白鸟忽飞来，点破一山翠。
霞隠:仙翁栖紫霞，颜童鬓不华。客来问玄机，笑指菖蒲花。
露珠:秋河一滴露，夜堕即珠然。吹入玉盘里，走盘如许圆。
狗子佛性颂:雨过西风寒，苍苔封战骨。可怜老将军，饮马长城窟。
李伯阳赞  其三:蓬莱三万里，道德五千言。一自青牛去，函关烟雨昏。
高祖圣师天台紫阳真人赞:元丰一皂吏，三番遭配隶。空余悟真篇，带些铅汞气。
先师翠虚泥丸真人赞:惠州是生缘，嘉州是得遇。漳州走落水，潭州没去处。
韩湘子赞:白雪满空夜，黄芽一朵春。蓝关归去后，问甚世间人。
陈七子赞:一卷无人识，千钟对客谈。桃花开欲谢，犹自恋寒岩。
何仙姑赞:阆苑无踪迹，唐朝有姓名。不知红玉洞，千古夜猿声。
曹国舅赞:窃得玉京桃，踏断金华草。白云满蓑衣，内有金丹宝。
自赞  其一:日月藏瓢里，溪山挂杖头。有些难说处，夜夜是中秋。
自赞  其三:神府雷霆吏，琼山白玉蟾。本来真面目，水墨写霜缣。
醉作观音像仍为书赞  其一:柳絮多头绪，桃花好面皮。夫是之谓谁，东海比丘尼。
雷怡真小隠送春:天不欲留春，东君暗归去。碧梧枝上看，潇潇风送雨。
旅邸睡起:云为山积翠，雨倩草添青。一觉南柯梦，俄然鸟唤醒。
仙岩无尘轩:麈尾清虚语，铜炉起澹烟。岭头猿叫罢，月落碧潭圆。
答田端彦:莫嗟骐骥老，不识云台仗。此骥天所月，未易论得丧。
和林东乔东禅院:野云闲带雨，林木静无风。村落一溪外，民田四望中。
连珠池:小桥通南浦，夹道桑榆绿。水绕若连珠，风传芰荷馥。
偈十二首  其二:八月九月天，白露寒露节。门外在处山，秋风落黄叶。
偈十二首  其三:夜雨敛重云，晓鸿鸣寥沈。可怜祖师意，头头都漏泄。
偈十二首  其四:祖师关棙子，幽隐罕人知。不是悟心者，如何举向伊。
偈三首  其一:吾心似秋月，碧潭清浩洁。无物堪比伦，教我如何说。
颂古九首  其五:庭前柏树子，不是祖师心。莫执一时见，便忘千古音。
自太和冲雪归据鞍偶作书赠令权元凯:老去龙纹匕，平生兽锦袍。端知有奇语，大雪满弓刀。
仁老画梅二首  其一:疏影只横斜，覊臣真耄耋。观渠小开落，得此大梦觉。
仁老画梅二首  其二:玄牝要饱知，六出端不死。妙高一瓣香，付与毛锥子。
予谪居荆南赋诗百余篇书为两轴丙戌夏泛舟归润道由汉阳廖明略邀予饮于郎官湖因携示之明略坚欲抄录会予舟行甚速期以他日见归不幸明略死矣此本不复可得今将可记者录之忘者将复乞于渚宫诸友然平生作语老不自已又安用如许污后人耳目乎因感而有作:三年放逐臣，今复得归去。梦已到南徐，船回正鸣橹。
怀谨常三首  其一:今晨讵复懒，要与阿戎谈。寒温事且置，竟论后三三。
怀谨常三首  其二:高气初不羣，咄咄端逼人。妙处欲绝倒，未怕儿辈嗔。
怀谨常三首  其三:我有铜鼎汤，快瀹龙焙香。政使浇舌本，君无问糟床。
十二月八日携家过因胜:吾人真铁人，畴昔已百炼。携家过残年，来吃随堂饭。
同官李仲益赠张思仲家歌人团茶因题其封:色映宫姝粉，香传汉殿春。团团明月魄，却赠月中人。
哭魏夫人:香散帘帏寂，尘生翰墨闲。空传三壶誉，无复内朝班。
兰溪驿:小雨滋春态，余花落晚香。扁舟还独往，谁与论行藏。
姑射仙人:易简乾坤理，和平兆庶情。谁知为帝力，万国自生成。
鲁直帖:秀润瞻眉宇，清真接话言。端能愈吾疾，已觉意超然。
李端叔帖:铁面黄犀骨，霜髭灿猬毛。晚年聊混俗，犹不废称豪。
米元章帖:戏事刍陈子，浮生甑堕休。遗音余翰墨，人尚想风流。
题清泠轩:石冷苔生晕，风高竹度凉。道人何处去，春色半沧浪。
华亭峡道中:山似九折坂，河非八节滩。跻攀复揭厉，奈此行路难。
紫竹:颜色耐雪霜，桃李不能妬。但取节操高，莫起夺朱恶。
宣妙院上方:水定浮春岫，鸦盘落远林。上方钟送夕，隠几兴何深。
陕府铁牛:尾在黄河北，头枕黄河南。善财无鼻孔，依旧向南参。
偈:福岩山上云，舒卷任朝昏。忽尔落平地，客来难讨门。
别友人:园花今烂漫，一一手亲栽。惟有新离恨，东风吹不开。
戏马巨济:太学有马涓，南省无马涓。秋榜有马涓，春榜无马涓。
三高堂:三贤同一隠，所遇时则异。不居云水乡，讵泄英雄气。
引烟坞:行爱种桃处，蒙蒙罩轻素。花深人不辨，似入迷仙路。
天泽源:湛碧一泓深，潺湲泻不断。高穹沛四时，派别环周半。
三友堂 山:峭拔耸青天，巍峨镇方国。愿与君为友，万古长一色。
三友堂 泉:青泉出山下，到海流不息。愿与君为友，果行而育德。
三友堂 竹:清淡不媚春，挺挺凌霜雪。愿与君为友，虚中而劲节。
三友堂 风:清风泠然来，襟袖皆披拂。愿与君为友，相见长及物。
三友堂 月:明月丽青天，羣星隠晶耀。愿与君为友，容光无不照。
题立雪图:堂下心如铁，庵中语似雷。有人参此语，三个一坑埋。
小涧:石碍珠旒溅，滩平雾縠铺。小童能好事，系马斸菖蒲。
水月庵谒现老不值:有客叩岩扃，无人管送迎。片云闲出岫，水月自空明。
双燕:底处飞双燕，衔泥上药栏。莫教惊得去，留取隔帘看。
高楼曲:岁暮天涯客，黄昏蝙蝠飞。高楼人不到，小雨怯单衣。
湘江怨:苹芷迷烟路，莲舟忘却归。夜寒江水黑，风雨梦如飞。
衡阳道中二绝  其一:桑下芜菁晚，高花出短篱。茅檐少春事，惟记浴蚕时。
衡阳道中二绝  其二:黑羖钻篱破，花猪突户开。空山竹瓦屋，犹有燕飞来。
七里店口占:分手暮江寒，徘徊立马看。寻常相见易，倍觉别离难。
泊长沙楚秀亭  其一:雨从湘西来，波动南楚门。不知春涨高，但怪江水浑。
泊长沙楚秀亭  其二:舟行风打头，陆行泥没鞍。且登裴公台，半日心眼宽。
何同年书院:竹色侵晚帙，泉声潄嵌根。试通丹灶路，应到老人村。
陇西行（十首） 一:陇西多名家，子弟复豪华。千金买骏马，蹀躞长安斜。
陇西行（十首） 二:雕弓侍羽林，宝剑照期门。南来射猛虎，西去猎平原。
陇西行（十首） 三:既夕罢朝参，薄暮入终南。田间遭骂詈，低语示乘骖。
陇西行（十首） 四:入被銮舆宠，出视辕门勇。无劳豪吏猜，常侍当无恐。
陇西行（十首） 五:充国出上邽，李广出天水。门第倚崆峒，家世垂金紫。
陇西行（十首） 六:麟阁图良将，六郡名居上。天子重开边，龙云垒相向。
陇西行（十首） 七:烽火照临洮，榆塞马萧萧。先锋秦子弟，大将霍嫖姚。
陇西行（十首） 九:更欲奏屯田，不必勒燕然。古人薄军旅，千载谨边关。
五言（八首） 六:照面不用镜，布施不须财。端坐念真相，此便是如来。
阳春曲:芣苡生前径，含桃落小园。春心自摇荡，百舌更多言。
句:春游鸡鹿塞，家在鹧鸪天。（《艺需要伐山》十八）。
得于佑题诗后又作诗:独步天沟岸，临流得叶时。此情谁会得？肠断一联诗。
圣寿寺（三首） 二:夕籁鸣寒雨，晴峯出翠屏。风尘吾独愧，鸿鹄下苍冥。
编入乐府词四首 一:山川虽异所，艹木尚同春。亦如溱洧地，自有采花人。
编入乐府词四首 三:四海皇风被，千年德水清。戎衣更不着，今日告功成。
题画幛背:云霞图幛子，山水画屏风。不应须对许，坐惯青溪中。
于太原召侍臣赐宴守岁:四时运灰管，一夕变冬春。送寒余雪尽，迎岁早梅新。
咏烛二首 一:焰听风来动，花开不待春。镇下千行泪，非是为思人。
咏烛二首 二:九龙蟠焰动，四照逐花生。即此流高殿，堪持待月明。
咏弓:上弦明月半，激箭流星远。落雁带书惊，啼猿映枝转。
赋得早雁出云鸣:初秋玉露清，早雁出空鸣。隔云时乱影，因风乍含声。
赋得临池柳:岸曲丝阴聚，波移带影疎。还将眉里翠，来就镜中舒。
赋得临池竹:贞条障曲砌，翠叶贯寒霜。拂牖分龙影，临池待凤翔。
赋得弱柳鸣秋蝉:散影玉阶柳，含翠隐鸣蝉。微形藏叶里，乱响出风前。
探得李:盘根直盈渚，交干横倚天。舒华光四海，卷叶荫三川。
咏小山:近谷交萦橤，遥峰对出莲。径细无全磴，松小未含烟。
赐萧瑀:疾风知劲草，板荡识诚臣。勇夫安识义，智者必怀仁。
赐房玄龄:太液仙舟迥，西园隐上才。未晓征车度，鸡鸣关早开。
辽东山夜临秋:烟生遥岸隐，月落半崖阴。连山惊鸟乱，隔岫断猿吟。
潼关口号:河曲回千里，关门限二京。所嗟非恃德，设险到天平。
千秋节赐羣臣镜:瑞露垂花绶，寒冰澈宝输。对兹台上月，聊以庆佳辰。
续薛令之题壁:啄木觜距长，凤皇羽毛短。苦嫌松桂寒，任逐桑榆暖。
送胡真师还西山:仙客厌人间，孤云比性闲。话离情未已，烟水万重山。
宫中题:辇路生春草，上林花发时。凭高何限意，无复侍臣知。
上巳日赐裴度:注想待元老，识君恨不早。我家柱石衰，忧来学丘祷。
夏日联句:人皆苦炎热，我爱夏日长。熏风自南来，殿阁生微凉。
重阳锡宴羣臣:款塞旋征骑，和戎委庙贤。倾心方倚注，叶力共安边。
腊日宣诏幸上苑:明朝游上苑，火急报春知。花须连夜发，莫待晓风吹。
进太宗:朝来临镜台，妆罢暂裴回。千金始一笑，一召讵能来。
游长宁公主流杯池二十五首 十四:攀藤招逸客，偃桂协幽情。水中看树影，风里听松声。
游长宁公主流杯池二十五首 十五:携琴侍叔夜，负局访安期。不应题石壁，为记赏山时。
游长宁公主流杯池二十五首 十六:泉石多仙趣，岩壑写奇形。欲知堪悦耳，唯听水泠泠。
游长宁公主流杯池二十五首 十七:岩壑恣登临，莹目复怡心。风篁类长笛，流水当鸣琴。
游长宁公主流杯池二十五首 十八:懒步天台路，惟登地肺山。幽岩仙桂满，今日恣情攀。
游长宁公主流杯池二十五首 十九:暂游仁智所，萧然松桂情。寄言栖遯客，勿复访蓬瀛。
游长宁公主流杯池二十五首 二十:瀑溜晴疑雨，丛篁昼似昏。山中真可玩，暂请报王孙。
游长宁公主流杯池二十五首 二十一:傍池聊试笔，倚石旋题诗。豫弹山水调，终拟从钟期。
游长宁公主流杯池二十五首 二十二:横铺豹皮褥，侧带鹿胎巾。借问何为者，山中有逸人。
梅花:失却烟花主，东君自不知。清香更何用，犹发去年枝。
书灵筵手巾:浮生共顦顇，壮岁失婵娟。汗手遗香渍，痕眉染黛烟。
书琵琶背:侁自肩如削，难胜数缕绦。天香留凤尾，余暖在檀槽。
郊庙歌辞 武后享清庙乐章十首 第八武舞作:荷恩承顾托，执契恭临抚。庙畧静边荒，天兵耀神武。
舞曲歌辞 凯乐歌辞 破阵乐:受律辞元首，相将讨叛臣。咸歌破阵乐，共赏太平人。
舞曲歌辞 凯乐歌辞 贺圣欢:四海皇风被，千年德水清。戎衣更不着，今日告功成。
舞曲歌辞 凯乐歌辞 君臣同庆乐:主圣开昌历，臣忠奉大猷。君看偃革后，便是太平秋。
郊庙歌辞 周郊祀乐章 感顺乐:明君陈大礼，展币祀圆丘。雅乐声其发，祥云色正浮。
郊庙歌辞 周郊祀乐章 福顺乐:上天垂景贶，哲后举鸾觞。明德今方祚，邦家万世昌。
郊庙歌辞 周郊祀乐章 武舞乐:圭瓒方陈礼，干旄乃象功。成文非羽钥，猛势若罴熊。
横吹曲辞 关山月二首 一:月出照关山，秋风人未还。清光无远近，乡泪半书间。
横吹曲辞 关山月二首 二:一雁过连营，繁霜覆古城。胡笳在何处？半夜起边声。
次韵子绍送春七绝  其一:混沌七窍凿，可恨倏与忽。人生寒暑间，万古长出没。
次韵子绍送春七绝  其二:孙郎惜春句，平澹古未闻。譬如春江波，因春自成纹。
次韵子绍送春七绝  其三:来禽着青子，红叶护残春。但使风味胜，不愧桃李门。
次韵子绍送春七绝  其四:微生感年衰，谁能惜春尽。政恐厌黄梅，吴杨出蒸菌。
次韵子绍送春七绝  其五:西湖天下胜，咫尺安得往。青春不可追，老力亦难强。
次韵子绍送春七绝  其六:招提在南山，共着蜡屐登。世无谢康乐，此事谁复能。
次韵子绍送春七绝  其七:青春不识回，岂但春去闲。何以永我日，妙香横博山。
谢吴司户寄舂陵四石  其一:何年山崭岩，化作龙起伏。安得挽天河，着龙吐飞瀑。
谢吴司户寄舂陵四石  其二:往穴城南窗，分山得遥碧。谁持列玉峰，来照蜗牛席。
谢吴司户寄舂陵四石  其三:吴山非不佳，故山终眼明。南来一拳石，似我小峥嵘。
谢吴司户寄舂陵四石  其四:孤峰真崛奇，凝目见太古。便悲江上山，培塿不足数。
题钱少愚四画 鸳浦:一点伤春恨，看成两鬓霜。如今无此梦，莫画两鸳鸯。
题钱少愚四画 钓雪:一作东吴去，回头又十年。可怜江上雪，空落钓鱼船。
题钱少愚四画 兰亭:事去空千载，何曾有若人。只应烟树里，便是永和春。
题钱少愚四画 秋观:雨足三湘岸，烟含七泽秋。可能无尺地，分得庾郎愁。
窗明:窗明有斜日，几静无一尘。向后有余恨，乱鸦来聒人。
和菊花:纷纷桃李春，过眼成枯萎。晚荣方耐久，造物岂吾欺。
和同省秋省宿:老火未甘退，稚金方力征。炎凉分胜负，顷刻变阴晴。
浦溪:郴岭最高处，桐轩临水开。晚晴东北望，直见鬰孤台。
题驿壁:帝驾陷尘沙，孤臣誓靡他。丹心期报主，白发不知家。
晚坐碧云坞二首  其一:夕阳黯将沉，缺月迟未吐。满眼玻璃堆，翻疑梦中覩。
晚坐碧云坞二首  其二:玉树秋益明，骊珠夜方吐。绕槛碧云收，尘踪故难覩。
登道场山:野吹竹色寒，下有古涧道。牧儿放棰眠，牛马龁风草。
新兴:老子爱江水，江面开竹门。江流竹影薄，子细见前村。
聊行:聊行弄芳草，独坐隠团蒲。问客茅檐日，君家有此无。
染云:染云为柳叶，剪水作梨花。不是春风巧，何缘有岁华。
沟港:沟港重重柳，山坡处处梅。小舆穿麦过，狭径碍桑回。
霹雳沟:霹雳沟西路，柴荆四五家。忆曾骑款段，随意入桃花。
午睡:檐日阴阴转，床风细细吹。翛然残午梦，何许一黄鹂。
题齐安壁:日浄山如染，风暄草欲熏。梅残数点雪，麦涨一溪云。
昭文斋:我自山中客，何缘有此名。当缘琴不鼓，人不见亏成。
台上示吴愿:细书妨老读，长簟惬昏眠。取簟且一息，抛书还少年。
示道原:久不在城市，少留心怅然。幽芳可揽结，伫子饮云泉。
传神自赞:此物非他物，今吾即故吾。今吾如可状，此物若为摹。
题何氏宅园亭:荷叶参差卷，榴花次第开。但令心有赏，岁月任渠催。
草堂一上人:一公持一钵，想复度遥岑。地瘦无黄犊，春来草更深。
题黄司理园:为忆去年梅，凌寒特地来。闰前空腊尽，浑未有花开。
北山洊亭:西崦水泠泠，沿冈有洊亭。自从春草长，遥见祇青青。
题永昭陵:神阙澹朝晖，苍苍露未晞。龙车不可望，投老涕沾衣。
咏谷:可怜台上谷，转目已阴繁。不解诗人意，何为乐彼园。
池上看金沙花数枝过酴醿架盛开:故作酴醿架，金沙祇谩栽。似矜颜色好，飞度雪前开。
五柳:五柳柴桑宅，三杨白下亭。往来无一事，长得见青青。
移松皆死:李白今何在，桃红已索然。君看赤松子，犹自不长年。
山中:随月出山去，寻云相伴归。春晨花上露，芳气着人衣。
送王补之行风忽作因题四句于舟中:淮口西风急，君行定几时。故应今夜月，未便照相思。
被召作:荣禄嗟何及，明恩愧未酬。欲寻西掖路，更上北山头。
再题南涧楼:北山云漠漠，南涧水悠悠。去此非吾愿，临分更上楼。
南浦:南浦随花去，回舟路已迷。暗香无觅处，日落画桥西。
题定林壁怀李叔时:云与渊明出，风随御寇还。燎炉无伏火，蕙帐冷空山。
离蒋山:出谷频回首，逢人更断肠。桐乡岂爱我，我自爱桐乡。
江上:江水漾西风，江花脱晚红。离情被横笛，吹过乱山东。
春雨:苦雾藏春色，愁霖病物华。幽奇无可奈，强釂一杯霞。
归燕:马上逢归燕，知从何处来。贪寻旧巢去，不带锦书回。
和惠思波上鸥:翩翩白鳬鸥，泛泛水中游。西来久不见，梦想在沧洲。
秣陵道中口占二首  其一:经世才难就，田园路欲迷。殷懃将白发，下马照青溪。
秣陵道中口占二首  其二:岁熟田家乐，秋风客自悲。茫茫曲城路，归马日斜时。
次青阳:十载九华边，归期尚渺然。秋风一乘传，更觉负林泉。
代陈景元书于太一宫道院壁:官身有吏责，触事遇嫌猜。野性岂堪此，庐山归去来。
山鸡:山鸡照渌水，自爱一何愚。文采为世用，适足累形躯。
杂咏四首  其二:证圣南朝寺，三年到百回。不知墙下路，今日几荷开。
杂咏四首  其三:桃李石城坞，饷田三月时。柴荆常自闭，花发少人知。
卧闻:卧闻黄栗留，起见白符鸠。坐引鱼儿戏，行将鹿女游。
秋兴有感:宿雨清畿甸，朝阳丽帝城。丰年人乐业，陇上踏歌声。
题八功德水:欲寻阿练若，曳屐出东冈。涧谷芳菲少，春风着野桑。
口占示禅师:去岁别南岳，前年返泐潭。临机一句子，今日遇同参。
偶书:雄也营身足，聃兮悞汝多。捐书知圣已，绝学奈禽何。
送陈景初金陵持服举族贫病烦君药石之功:举族贫兼病，烦君药石功。长安何日到，一一问归鸿。
泊姚江:轧轧橹声急，苍苍江日低。吾行有定止，潮汐自东西。
楼上:荡漾舟中客，徘徊楼上人。沧波浩无主，两桨邈难亲。
春晴:新春十日雨，雨晴门始开。静看苍苔纹，莫上人衣来。
浄相寺:浄相前朝寺，荒凉二十秋。曾遭减劫坏，今遇胜缘修。
将母:将母邗沟上，留家白纻阴。月明闻杜宇，南北总关心。
朱朝议移法云兰:幽兰有佳气，千载閟山阿。不出阿兰若，岂遭干闼婆。
晚归:岸迥重重柳，川低渺渺河。不愁南浦暗，归伴有姮娥。
题舫子:爱此江边好，留连至日斜。眠分黄犊草，坐占白鸥沙。
惠崇画:断取沧州趣，移来六月天。道人三昧力，变化只和铅。
蒲叶:蒲叶清浅水，杏花和暖风。地偏缘底绿，人老为谁红。
芳草:芳草知谁种，缘阶已数丛。无心与时竞，何苦绿匆匆。
与徐仲元自读书台上定林:横绝潺湲度，深寻荦确行。百年同逆旅，一壑我平生。
病中睡起折杏花数枝二首  其一:独卧南窗榻，翛然五六旬。已闻邻杏好，故挽一枝春。
病中睡起折杏花数枝二首  其二:独卧无心起，春风闭寂寥。鸟声谁唤汝，屋角故相撩。
送望之赴临江:黄雀有头颅，长行万里余。想因君出守，暂得免包苴。
送丁廓秀才归汝阴:风驶柳条干，驼裘未胜寒。殷懃陌上日，为客暖征鞍。
送王彦鲁:北客怜同姓，南流感似人。相分岂相忘，临路更情亲。
送吕望之:池散田田碧，台敷灼灼红。年华岂有尽，心赏亦无穷。
别方劭秘校:迢迢建业水，中有武昌鱼。别后应相忆，能忘数寄书。
梅花:墙角数枝梅，凌寒独自开。遥知不是雪，为有暗香来。
红梅:春半花纔发，多应不奈寒。北人初未识，浑作杏花看。
病起过宝觉:执手乍欣怅，霜毛应更新。依然旧童子，却想梦前身。
书定林院窗:道人今辍讲，卷裓寄松萝。梦说波罗蜜，当如习气何。
题徐浩书法华经:一切法无差，水牛生象牙。莫将无量义，欲觅妙莲华。
碧芜:碧芜平野旷，黄菊晚村深。客倦留甘饮，身闲累苦吟。
梦长:梦长随永漏，吟苦杂疏钟。动盖荷风劲，沾裳菊露浓。
迸月:迸月川鱼跃，开云岭鸟翻。径斜荒草恶，台废冶花繁。
泊雁  其一:泊雁鸣深渚，收霞落晚川。柝随风敛阵，楼映月低弦。
泊雁  其二:漠漠汀帆转，幽幽岸火然。壑危通细路，沟曲绕平田。
咏月:当涂当涂见，芜湖芜湖见。八月十五夜，一似没柄扇。
偈:骏马机前异，游人肘后悬。既参云外客，试为老僧看。
问诠禅师:觌面难逢处，如何顾鉴咦。乞师垂半偈，免使后人疑。
简寂观作:松接朝天路，钟闻贾客船。醮坛秋有月，丹井古无泉。
金乳池偈:山矿生金乳，地官辟关门。石矿水直出，供养天心尊。
龙潭偈:天风毗地势，地水转势头。沙石立来堆，水心主巨州。
三句颂 函盖乾坤:乾坤并万象，地狱及天堂。物物皆真见，头头用不伤。
三句颂 截断众流:堆山积岳来，一一尽尘埃。更拟论玄妙，冰消解瓦摧。
三句颂 随波逐浪:辩口利舌问，高低总不亏。还知应病药，诊候在临时。
三句外:当人如举唱，三句岂能该。有问如何事，南岳与天台。
抬荐商量:相见不扬眉，君东我亦西。红霞穿碧落，白日绕须弥。
颂:云门透法身，法身何许人。雁回沙塞北，鹦鹉慕西秦。
嘉州:嘉阳信美郡，风物眷多奇。有湖题明月，有楼名荔枝。
七夕:纤吹浮云荐，非因散巧楼。灵俦不可觌，仙溪泛悠悠。
春:隔岸黄鹂语，当轩白鸟斜。晚来风紧处，飞絮满人家。
平望蚊:安得神仙术，试为施康济。使此平望村，如吾江子汇。
句:塞日穿痕断，边云背影飞。缥缈随黄屋，阴沈护御衣。
东郊赋诗:今日出东郊，东郊好春色。青青原上草，莫放征马食。
缘识  其一:慈悲与喜舍，历劫自然深。法要无抱束，缘归一寸心。
缘识  其二:性相华严海，爱河渡要津。法门千万偈，奥妙演无伦。
缘识  其三:玄微达造化，得一不言三。利益众生愿，情迷谩口谈。
缘识  其四:静非山里住，闹即拟何之。缘识归空寂，生前旧亦知。
缘识  其五:时流求法界，问取本真诠。了悟空皆寂，心明海月圆。
缘识  其六:如梦复性坐，寻思境外忙。因缘开利钝，语默自清凉。
缘识  其七:邪见终成僻，真如是久长。闲心通物外，日月四时忙。
缘识  其八:出利袪烦恼，红尘指道衣。悟来持一念，尊大默玄机。
缘识  其九:识重随缘喜，精心住处安。慈心常淡薄，人我定心难。
缘识  其一○:南北及东西，千山与万溪。路岐长不断，曲直几人迷。
缘识  其一一:眼识诸缘相，行持妙法存。明开邪见性，不见有无根。
缘识  其一二:谷响耳中音，根虚不易寻。諠哗袪得尽，识契本缘心。
缘识  其一三:鼻闻心所著，香臭不同根。穷究缘中识，非干妄想门。
缘识  其一四:口爽哀滋味，深思命本根。心邪迷妄相，圣法教中言。
缘识  其一五:身惟知冷暖，假合是缘根。了达真空相，金刚不二门。
缘识  其一六:意生于物外，心依染病根。正持闲语默，清凈法中存。
缘识  其一七:皮毛非实相，四大拟奚为。悟即真空法，愚迷自不知。
缘识  其一八:津液如泉涌，虚无本不同。源深知冷暖，根尽一时空。
缘识  其一九:心猨知意马，方便自须调。勿自生烦恼，菩提道不遥。
缘识  其二○:羣生宗法界，秘密十方尊。大教缘心识，周通一念存。
缘识  其二一:大道传来意，缘穷识外因。善言论浩劫，天是法王身。
缘识  其二二:法要唯心法，浮生苦海中。经传归实相，水印月皆空。
缘识  其二三:心缘身外境，法相本常存。若求无生理，先明取善根。
缘识  其二四:烦恼浮生业，愚迷智自通。根尘如不染，识照曩缘空。
缘识  其二五:大觉如来指，心王作智都。剎尘千万亿，定相不差殊。
缘识  其二六:五花笺纸好，下笔欲书之。其意何深远，沈吟复再思。
缘识  其二七:仰望秋天色，月华露湿衣。传更方兴罢，萤遶御阶飞。
缘识  其二八:人竞爱于花，花应亦爱人。从头堪好笑，老尽少年春。
缘识  其二九:夜静风还静，凝情一弄琴。看书闲罢笔，自在信缘心。
缘识  其三○:知静求难静，忙心不可闲。艳阳天地热，思暮日衔山。
缘识  其三一:黄昏初入夜，漏促九天春。各自随缘意，悲欢旧亦新。
缘识  其三二:早起阶前雪，萦丛压竹欹。行人迷失路，粉壁晃书帏。
缘识  其三三:高下不相及，非今自古来。十洲花满树，岂用俗情咍。
缘识  其三四:老少竞浮沈，须知岁月深。开花如似梦，世有几般心。
缘识  其三五:清高宜养性，善事好相兼。菓蓏招贤客，心闲道味添。
缘识  其三六:促轸调弦急，碎声用意弹。指头轻妙和，鶑舌五音端。
缘识  其三七:天地自相悬，何名大道坚。聪明无滞碍，愚昧莫知前。
缘识  其三八:深秋云物冷，经雨斗添寒。尽日缘情坐，霜叶易燋干。
缘识  其三九:欲息何情思，良犹本不真。羣心皆有异，老尽少年人。
缘识  其四○:无事胜多事，非缘不是缘。深穷浅近意，寻往便知前。
缘识  其四一:行幸一何得，民安君子乐。求官利益人，劝善惩诸恶。
缘识  其四二:炎天收已去，凉气触幽襟。稽古看书罢，时听一弄琴。
缘识  其四三:常负岁寒色，贞姿不动摇。任从霜雪里，凡木易干燋。
缘识  其四四:常读古人书，随宜道更殊。闲忙心各异，恬淡入清虚。
缘识  其四五:丽句冥搜得，灰心大道尊。从人言澹薄，古僻是玄门。
缘识  其四六:少年虽共语，不解老人心。莫作为闲事，高山似海深。
缘识  其四七:少年多语笑，终日遂心娱。不会凡情识，如痴我亦愚。
缘识  其四八:假合于形影，如同梦里身。若言等级类，谁是较量人。
缘识  其四九:晴霁夜清秋，星繁月似钩。乐耶兴我意，绝唱入冥搜。
缘识  其五○:雨多七八月，遍地生秋草。寂静半斜闲，看书心更好。
涪州:瘴地风云早，温天气候催。穷冬不见雪，正月已闻雷。
秭归  其一:乱石乌牛伏，惊涛白马奔。大家齐拭目，看我过龙门。
笋二首  其一:卧病十余日，不见西轩竹。稚子忽报言，新笋抽五六。
暑中喜雨:小雨破炎炽，满怀贮清爽。忽御两腋风，太虚一登赏。
东湖留题 驻兴桥:方上大鳌背，俄生五湖心。急急游此道，扰扰休相寻。
东湖留题 步虚桥:俯仰是天汉，陟降非世路。常闻步虚词，时耸采莲女。
东湖留题 鸳鸯渚:江海风波外，阴阳化育中。相随还戢翼，得性渚西东。
偕王道观雪中联句  其一:瑞意纔含蓄，轻花即翦裁。清寒穿箔去，丰兆破烟来。
偕王道观雪中联句  其二:密霰俄传信，痴云预作媒。瑶池方潋滟，玉凤更毰毸。
偕王道观雪中联句  其三:思见怜初洒，忧消喜渐堆。惜明聊自拟，惊密偶同欵。
偕王道观雪中联句  其四:片片榆飘荚，累累蚌剖胎。遽将天晓报，频把岁华催。
偕王道观雪中联句  其五:有景荣千巘，无私瑞九垓。水精排瓦砾，天库委琼瑰。
偕王道观雪中联句  其六:就下深趋坎，凭高杪寄桅。四垂纔密密，一望已皑皑。
偕王道观雪中联句  其七:瀑布斗直泻，仙葩谁碎挼。风前鹅毳落，秋后海潮回。
偕王道观雪中联句  其八:砻转扬轻矿，筛旋迸细粞。纹波翻太液，缟练遶蓬莱。
偕王道观雪中联句  其九:泛泛冰壶动，漫漫宝鉴开。柳条新弄絮，律管乍飞灰。
偕王道观雪中联句  其一○:照耀行人氅，光华钓叟台。书帷争白日，秋色改黄槐。
偕王道观雪中联句  其一一:比洁须延月，闻香不掩梅。载涂人艮趾，入领我咸脢。
偕王道观雪中联句  其一二:封锁烟尝卫，飞扬露可陪。厚将平地堑，高欲峻堂陔。
偕王道观雪中联句  其一三:特应三冬令，宁伤万物胚。秦蛇伸瓦陇，卞璞暴山峐。
偕王道观雪中联句  其一四:始恐佛氏讲，天花何徘徊。终疑宓妃至，仙肌何奇侅。
偕王道观雪中联句  其二○:密匀瓯渍液，丹映槛凝衃。照岁何妨积，侵阶慎勿推。
偕王道观雪中联句  其二一:书窗辉竹简，诗笔冻松煤。煎煮供茶鼎，收藏厕酒罍。
偕王道观雪中联句  其二二:拟毡安可卷，欲器不禁锤。俯拾甘頳手，昂窥任扑腮。
偕王道观雪中联句  其二四:脂肤堪奬与，墨面可讥诙。盐散徒云尔，心虚可比哉。
信步:乐道有真侣，好山无俗交。野花将逸兴，不觉到岩坳。
贻传神  其一:默默紫玄像，萧萧青竹轩。相看谁有道，无问亦无言。
题仁寿阁:百年尘外境，万虑静中身。终日无他事，寒泉照隠人。
题止止堂:万缘忘外息，百福静中收。莫作南柯梦，浮荣一觉休。
送邓元孚  其一:京尘随暑远，洛水得秋多。爽气乘归兴，孤舟看一梭。
送邓元孚  其二:左选官期远，南归客路长。觐亲时正好，黄菊百年觞。
送邓元孚  其三:识先游刃易，命晚折腰劳。华省当年梦，行看置此曹。
方彦稽母安仁县太君黄氏挽辞  其三:来处缘应异，归时寿已稀。校雠孙继子，无限是春晖。
方彦稽母安仁县太君黄氏挽辞  其四:数终还是福，道尽更何言。子到康民处，方知鞠育恩。
上天竺思尚真赞:貌像虽相似，水中空捉月。非教亦非禅，使我如何说。
梳洗台:俗缘磨未尽，空山傍妆台。溪云惹粉黛，岩花宝靥开。
真觉院:半天闻梵唱，一径踏松阴。起石云千仞，悬空瀑万寻。
瀫波亭:王孙余巧力，银汉亦经营。地轴卷不尽，风梭织又成。
青城山:拔地山争秀，藏天谷受虚。云开西蜀后，木老避秦初。
诗一首:二十四峰尖，参差列郡南。半空擎梵宇，绝顶寄僧龛。
绝句寄步非烟（题拟）:一覩倾城貌，尘心只自猜。不随萧史去，拟学阿兰来。
网要颂（《五灯会元》卷十三作「偈」）三首 金锁玄路:交互明中暗，功齐转觉难。力穷忘进退，金锁网鞔鞔。
网要颂（《五灯会元》卷十三作「偈」）三首 不堕凡圣（《五灯会元》注：「亦名理事不涉」）:事理俱不涉，回照绝幽微。背风无巧拙，电火烁难追。
真赞:□□□□□，□□□□□。徒观纸与墨，不是山中人。
送张晔赴举 一:一直照千曲，一雅肃羣俗。如君一轴诗，把出姧妖服。
谶:东去无边海，西来万顷田。松山沙径合，朱紫出其间。
临行颂三首 一:我闻过去佛，纵横尽丈夫。示汝真归处，千江月影孤。
偈 三:滔滔不持戒，兀兀不坐禅。酽茶三两椀，意在镢头边。
五相偈 一:白衣须拜相，此事不为奇。积代簪缨者，休言落魄时。
五相偈 二:子时当正位，明正在君臣。未离兜率界，乌鸡雪上行。
五相偈 三:焰里寒冰结，杨华九月飞。泥牛吼水面，木马逐风嘶。
五相偈 四:王宫初降日，玉兔不能离。未得无功旨，人天何太迟。
四禁偈:莫行心处路，不挂本来衣。何须正恁么，切忌来生时。
临化偈 一:今年六十五，四大将离主。其道自玄玄，个中无佛祖。
句  其四:淮山二十里，秀色已在户。舟车走梁宋，烟树引吴楚。
曝日:冬曦如村酿，奇温止须臾。行行正须此，恋恋忽已无。
竹城:竹城何檀栾，属翠分雉堞。王封尽四堑，同有岁寒节。
洪氏倦殻轩:封胡羯末谢，龟驹玉鸿洪。千载望四谢，四洪天壤同。
登大别眺望:人争汉口渡，日落阳台坂。鼓吹隔岸闻，楼观排云见。
句  其六:金衣数公子，端是贤友生。羽毛元自好，喉舌向来清。
和孙公索酒:紫貂寒拥鼻，绿蚁细侵唇。莲烛当时事，壶头此日春。
自题墨竹:酷爱此君心，常将墨点真。毫端虽在手，难写淡精神。
水帘:冷筛千嶂雨，寒□一钩□。不放香烟出，长教隔画檐。
临终偈:南北无寸影，东西绝四邻。一息故乡信，晓风吹宿云。
偈六首  其二:日日日西沉，日日日东上。若欲学菩提，但看此模样。
辞众偈:昨日离城市，白云空往还。松风清耳目，端的胜人间。
临寂偈:霜天云雾结，山月冷涵辉。夜接故乡信，晓行人不知。
寄饶德操:旧时饶措大，今日壁头陀。为问安心法，禅儒较几何。
海山楼:胜事荒湮久，高城观阁宜。均劳青琐客，余事海山诗。
答瑞岩湛老:示我超然句，能令滞念开。盍移瑞岩剎，为我入城来。
代书简张天觉:辟谷非其道，谈空去自然。何如勋业地，无愧是神仙。
秀聚亭:晓色春风里，维舟一小亭。看山浑不倦，待得雪峰青。
湖上联句:遥岑舣舟见，野思过桥生。兴尽回兰棹，归鞍月正明。
春日:落日不可尽，丹林紫谷开。明明远色里，历历暝鸦回。
题绩溪雪峰楼:题诗最高处，不为付人看。记着今朝胜，山明松雪寒。
桃花:残月迷春晓，桃花怯夜寒。何人未妆洗，先傍玉阑干。
偈颂十八首  其一五:漏尽夜沉沉，山房风露深。无云生岭上，有月落波心。
偈颂二十五首  其一:去去实不去，是法住法位。来来实不来，世间相常住。
偈颂二十五首  其一三:京师出大黄，价直极相当。未曾识地道，枉自费商量。
偈颂二十五首  其一四:放开也在我，捏聚也在我。睦州担板汉，开口成话堕。
偈颂二十五首  其一七:语言上着到，身心上着到。要透纳僧关，料掉复料掉。
又:淡墨磨虚空，秃笔蘸沧海。点污天台山，是他这一对。
商山四皓赞:橘大天地窄，眼高秦汉小。一片隠沦心，商山青未了。
咏梅:清浅溪桥水，高低篱外枝。这些风骨异，瘦尽古今诗。
中秋:印透山河影，照开天地心。人世有昏晓，我胸无古今。
偈颂三十六首  其一:少室无门户，如何便得通。夜寒宁耐立，听我话西东。
偈颂三十六首  其一八:莲花生淤泥，标格天然别。出水未出时，餧鱼并餧鳖。
偈颂三十六首  其二一:天得一以清，地得一以宁。金刚神合掌，归依佛法僧。
颂古四十五首  其一○:闻声不见形，撼树却惺惺。体用何须论，归家落日明。
颂古四十五首  其一九:受惠当思报，将他一餠回。出家缘法到，当下得心灰。
颂古四十五首  其二一:心灯不可付，祖印亦难传。野鸭飞过去，搊得鼻头穿。
颂古四十五首  其二二:一刀成两段，释得二僧争。草鞋头戴出，猫儿无再生。
颂古四十五首  其二六:托钵回身去，钟鼓未鸣时。不会末后句，只有奯心知。
颂古四十五首  其二七:密启深深意，禅和不用疑。恰得三年活，言中果有期。
颂古四十五首  其二八:秘魔提杈起，验你本来人。得在杈下死，不负此生身。
颂古四十五首  其三○:大地一只眼，谁敢屙其中。锹子寄将去，那知到雪峰。
颂古四十五首  其三一:不曾出门去，庄上吃油糍。庄主归相谢，侍者不得知。
颂古四十五首  其三四:你若学他看，牛皮真个穿。长年横案上，字义自然圆。
颂古四十五首  其四一:只一个休去，伎俩自然消。诸圣在甚处，脚下路条条。
颂古四十五首  其四三:北斗里藏身，虚空中出没。道得一句来，日头东畔出。
杨岐和尚赞:屋老四壁疎，雪珠床上跳。犹有闲情怀，对白云发笑。
禅人画师像请赞  其二:尺璧千丈石，寸金万里沙。拣辨俱不得，达磨返流沙。
禅人画师像请赞  其六:栽菜根向上，种豆要收谷。不必生疑讶，今年六十六。
塔偈:午夜髑髅吟，山空片月明。西方无浄土，只有弥陀经。
仰和皇太子殿下明禋庆成诗韵  其一:圣主精禋格，明廷对月深。元良赞宸极，盛德享天心。
仰和皇太子殿下明禋庆成诗韵  其二:夕宿犹疎雨，昕朝覩大明。重光符景贶，熈事庆升平。
仰和皇太子殿下明禋庆成诗韵  其三:鸣銮回紫禁，步玉捧宸旒。肆眚遵虞典，欢传十二州。
用清秋鹤发翁韵赋小书招洁堂  其一:幽居抱孤明，怀古思旧京。渴望宝连山，老桂不胜清。
用清秋鹤发翁韵赋小书招洁堂  其二:月照窗炯炯，虫鸣室幽幽。策杖柴门晓，菰蒲半沼秋。
用清秋鹤发翁韵赋小书招洁堂  其三:火中寒暑退，造物其犹醵。老身不茧蚕，清夜独警鹤。
用清秋鹤发翁韵赋小书招洁堂  其四:老蟾明孤心，凉飙苏病骨。保此中夜存，微阳有毫发。
用清秋鹤发翁韵赋小书招洁堂  其五:庭草无言绿，林花取意红。因之酌茅柴，招唤西邻翁。
和洁堂见寿十章  其一:老色上尺宅，灵气亏三田。怀我长房翁，授汝鸡犬仙。
和洁堂见寿十章  其二:早知无廊庙，胡不素丘园。挥手谢世氛，保此中夜存。
和洁堂见寿十章  其三:我生嘉定间，宝运稽炎隆。当时贡珍祥，今日泣麟穷。
和洁堂见寿十章  其四:风雨倾燕巢，波涛涨鲸海。茅檐得此生，其谁为尔宰。
和洁堂见寿十章  其五:大冬严寒至，病骨裹粗纩。羸然祝鸡翁，不识山中相。
和洁堂见寿十章  其六:琅琅金薤篇，慰此暮年癯。诵我征咎赋，夸君摘句图。
和洁堂见寿十章  其七:丧乱属何辜，吁吁者谁子。生来乏远猷，死去忧良史。
和洁堂见寿十章  其八:道义挹亲仁，诗书仰邻富。翠蓬羞排门，骊珠惊满袖。
和洁堂见寿十章  其九:山哀兮浦思，月诸兮日居。伊谁百岁期，迟汝十年书。
和洁堂见寿十章  其一○:祝公千龄寿，小我五月生。如何山林槁，得并江汉英。
山中夜坐:悠悠天地间，草木献奇怪。投老一蒲团，山中大自在。
积霭:积霭收残雨，千峯在小楼。忽然空远思，野服上渔舟。
澹山岩:使君得佳句，简存如猗那。着之岩石中，千古不可磨。
赠李伯辉家谱诗:荡寇将军后，唐朝李郄家。绿华双荐者，况复古今夸。
闲中:万事问不知，山中一樽酒。扫石坐松风，绿阴满巾袖。
大安铺:又望前村里，深溪快渡槎。牛羊半山坞，鸡犬几人家。
兴田铺:曲坡行尽处，鸡犬两三家。十里长亭路，青山道正赊。
晚望:鸥鹭归烟渚，秋江挟晚晴。老渔闲舣艇，坐待月华生。
八景胜概 华柱丹光:何年撑空荒，截置珊瑚树。长日灿朝霞，芙蕖挹新露。
八景胜概 仙坛灵草:葳蕤不记名，绝壁挂缕缕。果否垂衣年，丝麻绩蠭午。
八景胜概 中峰啸月:纵身尝决云，山月此晶皎。疑是七还丹，邠盼吐物表。
八景胜概 深穴嘘风:草木何丰彤，悬崖护丹穴。相传通鼎湖，深窈吹寒冽。
八景胜概 剑峡迟鸾:峡中候帝子，青鸟空徘徊。搔首叩玄律，何当化鹤来。
八景胜概 卦尖望鼎:遥岑谁画卦，置此荆山鼎。乍可姹女飞，千秋觇溟涬。
八景胜概 药壶闪影:紫车贮药壶，日夕发光怪。不道洞府深，翻嫌八荒隘。
杂咏十首  其一:反哺乌曰慈，食母枭名恶。如乌莫如枭，人心当自觉。
杂咏十首  其二:马舞睨禄山，猴朝识朱温。人岂不若兽，变故辄负恩。
杂咏十首  其三:鹍鹏奋云霄，尺鷃栖野草。物各适其天，夫岂论大小。
杂咏十首  其四:蜂房开户牖，蚁穴有官守。究竟物皆然，梦幻君知否。
杂咏十首  其五:小哉蛮触战，鄙甚蛙黾怒。达人能大观，本以和平故。
杂咏十首  其六:瑞世凤鸣阳，司晨鸡鸣丑。呶呶取人憎，乱蝉合缄口。
杂咏十首  其七:蚕茧每利人，蛛网偏害物。利害夐不同，其间仅丝忽。
杂咏十首  其八:猿啼不窥窗，牛驯常露地。伏虎与降龙，此理元无二。
杂咏十首  其九:解牛中肯綮，相马外骊黄。从知得三昧，意到形自忘。
杂咏十首  其一○:蚁封罅隙地，蛙井咫尺天。那能致广大，此道谁为传。
对菊四首  其一:天风吹古秋，独立殿寒馥。我父昔爱之，终身不忘菊。
对菊四首  其二:受命太极前，立身晚秋后。一朝扬清香，名动天下口。
对菊四首  其三:日月虽云逝，山中秋自香。平生抱正色，谁怕夜来霜。
对菊四首  其四:三径今非昔，多愁老此身。谁知陶靖节，只是晋朝人。
偶成:郡国残民少，君王何日归。不知秋后雁，犹得向南飞。
题刘原父书南华秋水篇:不识刘公字，今方覩一斑。笔兼欧蔡体，品在上中间。
拟陶:茅檐入幽径，风雨聊可栖。喜无车马喧，而有耒耜随。
咏云:石何有于云，云乃生于石。拂石讯云踪，苔深无处觅。
桐庐暑夜:中流有行舟，似亦得清致。只恐乘舟人，未识月中意。
侍应平坡侍郎郊行口占二首  其一:春霖卷流芳，霁旭浮远野。白首贞元人，相期古松下。
侍应平坡侍郎郊行口占二首  其二:试耕黄犊健，入社白鸥真。柳外呼舟去，水风吹葛巾。
题云龙山张山人草堂石磬:折为督邮腰，悬作山人室。殊非濮上音，信是泗滨石。
书泗州孙景山西轩:落日明孤塔，青山绕病身。知君向西望，不愧塔中人。
霅上访道人不遇:花光红满栏，草色绿无岸。不逢青眼人，长歌白石烂。
吴江岸:晓色兼秋色，蝉声杂鸟声。壮怀销铄尽，回首尚心惊。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一:索漠齐安郡，从来着放臣。如何风雪里，更送独归人。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其二:瘦骨寒将断，衰髯摘更稀。未甘为死别，犹恐得生归。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其三:日上气暾江，雪晴光眩野。记取到家时，锄耰吾正把。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其四:月明穿破裘，霜气涩孤剑。归来闭户坐，默数来时店。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其五:诸兄无可寄，一语会须酬。晚岁俱黄发，相看万事休。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其六:故人如念我，为说瘦栾栾。尚有身为患，已无心可安。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其七:吾兄喜酒人，今汝亦能饮。一杯归诵此，万事邯郸枕。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其八:东阡在何许，寒食江头路。哀哉魏城君，宿草荒新墓。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其九:临分亦泫然，不为穷途泣。东阡时一到，莫遣牛羊入。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一○:我梦随汝去，东阡松柏青。却入西州门，永愧北山灵。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一一:乞墦何足羡，负米可忘艰。莫为无车马，含羞入剑关。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一二:我坐名过实，欢哗自招损。汝幸无人知，莫厌家山稳。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一三:竹笥与练裙，随时毕婚嫁。无事苦相思，征鞍还一跨。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一四:万里却来日，一庵仍独居。应笑谋生拙，团团如磨馿。
初入庐山三首  其一:青山若无素，偃蹇不相亲。要识庐山面，他年是故人。
初入庐山三首  其二:自昔怀清赏，神游杳霭间。如今不是梦，真个在庐山。
初入庐山三首  其三:芒鞋青竹杖，自挂百钱游。可怪深山里，人人识故侯。
次荆公韵四绝  其四:甲第非真有，闲花亦偶栽。聊为清浄供，却对道人开。
雍秀才画草虫八物 促织:月丛号耿耿，露叶泣漙漙。夜长不自暖，那忧公子寒。
雍秀才画草虫八物 蝉:蜕形浊污中，羽翼便翾好。秋来间何阔，已抱寒茎槁。
雍秀才画草虫八物 虾蟆:睅目知谁瞋，皤腹空自胀。慎勿困蜈蚣，饥蛇不汝放。
雍秀才画草虫八物 蜣蜋:洪钟起暗室，飘瓦落空庭。谁言转丸手，能作殷床声。
雍秀才画草虫八物 天水牛:两角徒自长，空飞不服箱。为牛竟何事，利吻穴枯桑。
雍秀才画草虫八物 蝎虎:跂跂有足蛇，脉脉无角龙。为虎君勿笑，食尽虿尾虫。
雍秀才画草虫八物 蜗牛:腥涎不满殻，聊足以自濡。升高不知回，竟作黏壁枯。
雍秀才画草虫八物 鬼蝶:双眉卷铁丝，两翅晕金碧。初来花争妍，忽去鬼无迹。
书文与可墨竹:笔与子皆逝，诗今谁为新。空遗运斤质，却吊断弦人。
次周焘韵:道眼转丹青，常于寂处鸣。早知雨是水，不作两般声。
书刘景文所藏宗少文一笔画:宛转回文锦，萦盈连理花。何须郭忠恕，匹素画缫车。
元佑五年十二月十二日同景文义伯圣途次元伯固蒙仲游七宝寺题竹上:结根岂殊众，修柯独出林。孤高不可恃，岁晚霜风侵。
颂古四首  其四:不触又不背，徒劳生拟议。开口更商量，白云千万里。
颂古  其四:迷悟髑髅前，徒劳更举鞭。只持鸡狗戒，不学祖师禅。
颂古  其八:胡乱三十年，不少盐与醤。江西马大师，南岳让和尚。
颂古  其三二:宣德门前过，回头便招祸。若要无事时，且归屋里坐。
颂古  其三四:半夜墨漆黑，捉得一个贼。点火照来看，元是王大伯。
颂古  其三八:一缝分明在，当头下手难。饶君钉铰得，终是不圆全。
颂古  其四○:不踏门前路，春归又一年。落花红满地，芳草碧连天。
颂古  其四七:举起竹篦子，如何便道家。秘魔岩不会，随后便擎叉。
颂古  其四八:一主人公死，一主人公活。若解弄精魂，两头皆透脱。
颂古  其四九:霹雳惊天地，那容掩耳听。须知兴化老，一半是人情。
颂古  其五三:人贫多智短，马瘦见毛长。独宿双峰寺，同焚一炷香。
颂古  其五五:四海狼烟静，中原信息通。罢拈三尺剑，休弄一张弓。
颂古  其六四:近在口皮边，远过河沙国。世间多少人，不得油糍吃。
颂古  其六七:赤身挨白刃，死中还得活。一箭自迷踪，万车皆丧辙。
颂古  其六八:不用唐言译，休将梵语传。摩酰首罗眼，对面隔西天。
颂古  其七四:一道如弦直，心亲手更亲。箭穿红日影，方是射鵰人。
颂古  其七五:桃花寻剑客，不语笑春风。白头归未得，家住海门东。
颂古  其八○:稽首两足尊，瞻仰不暂舍。眉间白毫光，照耀大千界。
颂古  其八八:掌中擎白日，舌上覆金钱。壁立争千仞，毫光彻梵天。
颂古  其九三:后园驴吃草，莫随言语讨。跳上蓦腰骑，来往长安道。
颂古  其九四:小鱼吞大鱼，门上钉桃符。邪魔俱不入，佛法也消除。
颂古  其九六:的的当阳句，明明箭后路。着靴人吃肉，赤脚人趁兔。
颂古  其九八:猛虎当路坐，游鱼脚底过。不学紫胡老，便打刘铁磨。
颂古  其九九:船子下扬州，浮萍逐水流。一声河满子，千古动悲愁。
颂古  其一○三:大海波涛浅，小人方寸深。海枯终见底，人死不知心。
颂古  其一○五:入林不动草，入水不动波。镬汤无冷处，合眼跳黄河。
颂古  其一○六:举手攀南斗，翻身倚北辰。出头天外看，谁是我般人。
颂古  其一○八:鹄白乌本玄，松直棘自曲。清凈比丘僧，却须入地狱。
偈七首  其四:去年寒食后，今年寒食前。日日是好日，不是正中偏。
颂古八首  其一:牛头菩萨面，马面夜叉头。不作五逆罪，快乐百无忧。
颂古八首  其二:四海同一家，万口同一舌。赵州勘婆子，有理向谁说。
颂古八首  其七:骑虎穿市过，把火去偷猪。主人开眼睡，幷舍叫失驴。
颂古二十首  其一四:因我得礼你，穷源须到底。九九八十一，阎罗王是鬼。
颂古二十首  其一六:将谓众生苦，更有苦众生。相见易得好，共住难为人。
宿洞霄虚白房:列岫宗奇观，藤萝结翠门。隔岩龙唤雨，云走半牎昏。
屏山夜雪:夜深寒妥帖，前村人断绝。何许小茅茨，开门满山雪。
旅中追和微之韵示詹次山:日近长安远，风高易水寒。畏途君莫问，何啻上天难。
偈二首  其二:一物不将来，两肩担不起。直下便承当，坐在屎窖里。
沔鄂:渺渺阳台去，茫茫鹦鹉洲。干戈迷大别，烟雨瞑南楼。
伤世:尘断征车杳，云低毳帐深。古今那有此，天地亦何心。
立秋:兹晨戒流火，商飙早已惊。云天收夏色，木叶动秋声。
别落花:风艳霏霏去，羁人处处游。明年纵相见，不在此枝头。
贫女:岂是昧容华，岂不知机织。自是生寒门，良媒不相识。
幽思:金炉烟霭微，锦釭残影灭。出户独裴回，落花满明月。
遇边使:累年无的信，每夜梦边城。袖掩千行泪，书封一尺情。
移住别居:自到西川住，唯君别有情。常逢对门远，又隔一重城。
堋口逢友人:艰难别离久，中外往还深。已改当时法，空余旧日心。
诣李侍郎:文字元无底，功夫转到难。苦心三百首，暂请侍郎看。
吊灵均:万古汨罗深，骚人道不沈。明明唐日月，应见楚臣心。
吊韩侍郎:星落少微宫，高人入古风。几年才子泪，并写五言中。
招玉川子咏新文:清气宿我心，结为清泠音。一夜吟不足，君来相和吟。
剪彩花:敢竞桃李色，自呈刀尺功。蝶犹迷剪翠，人岂辨裁红。
春晦送客:野酌乱无巡，送君兼送春。明年春色至，莫作未归人。
自君之出矣:自君之出矣，宝镜为谁明。思君如陇水，长闻呜咽声。
四气:春禽犹竞啭，夏木忽交阴。稍觉秋山远，俄惊冬霰深。
四色 一:壶中冰始结，盘上露初圆。何意瑶池雪，欲夺鹤毛鲜。
四色 二:道士牛已至，仙家鸟亦来。骨为神不朽，眼向故人开。
四色 三:劳鲂莲渚内，汗马火旗间。平生血诚尽，不独左轮殷。
四色 四:已见池尽墨，谁言突不黔。漆身恩未报，貂裘弊岂嫌。
大言:四溟杯渌醑，五岳髻青螺。挥汗曾成雨，画地亦成河。
细言:蚊眉自可托，蜗角岂劳争。欲効丝毫力，谁知蝼蚁诚。
山中桂:八树拂丹霄，四时青不凋。秋风何处起，先褭最长条。
芦花:夹岸复连沙，枝枝摇浪花。月明浑似雪，无处认渔家。
江边柳:袅袅古堤边，青青一树烟。若为丝不断，留取系郎船。
江上山:绮霞明赤岸，锦缆绕丹枝。楚客正愁绝，西风且莫吹。
游丝:游丝何所似，应最似春心。一向风前乱，千条不可寻。
柳絮:无风纔到地，有风还满空。缘渠偏似雪，莫近鬓毛生。
残莺:花阑莺亦懒，不语似含情。何言百啭舌，唯余一两声。
早蝉:一声清溽暑，几处促流年。志士心偏苦，初闻独泫然。
秋蛩:雨绝苍苔地，月斜青草阶。蛩鸣谁不怨，况是正离怀。
江上闻猨:枫岸月斜明，猨啼旅梦惊。愁多肠易断，不待第三声。
折柳赠行人:那言柳乱垂，尽日任风吹。欲识千条恨，和烟折一枝。
题蒲葵扇:倾心曾向日，在手幸摇风。羡尔逢提握，知名自谢公。
赠苦行僧:幽深红叶寺，清净白毫僧。古殿长鸣磬，低头礼昼灯。
贞元八年十二月谒先主庙绝句三首 一:仗顺继皇业，幷吞势由己。天命屈雄图，谁歌大风起。
贞元八年十二月谒先主庙绝句三首 二:得股肱贤明，能以奇用兵。何事伤客情，何人归帝京。
贞元八年十二月谒先主庙绝句三首 三:雄名垂竹帛，荒陵压阡陌。终古更何闻，悲风入松栢。
将赴东都上李相国:四海兵初偃，平津阁正开。谁知大炉火，还有不然灰。
边城柳:一株新柳色，十里断孤城。为近东西路，长悬离别情。
假节邕交道由吴溪:停桡横水中，举目孤烟外。借问吴溪人，谁家有山卖。
访羊尊师:松下问童子，言师采药去。只在此山中，云深不知处。
香炉峰:香炉一峰绝，顶在寺门前。尽是玲珑石，时生旦暮烟。
白铜鞮:騕褭锦障泥，楼头日又西。留欢住不住，素齿白铜鞮。
杨叛儿:哀怨杨叛儿，骀荡郎知否。香死博山炉，烟生白门柳。
春寒:乱雪从教舞，回风任听吹。春寒能作底，已被柳条欺。
庐山独夜:寒空五老雪，斜月九江云。钟声知何处，苍苍树里闻。
天台独夜:银地秋月色，石梁夜溪声。谁知屐齿尽，为破烟苔行。
送寒岩归士:不挂丝纩衣，归向寒岩栖。寒岩风雪夜，又过岩前溪。
送陈司马:家寄茅洞中，身游越城下。宁知许长史，不忆陈司马。
武夷山仙城:武夷无上路，毛径不通风。欲共麻姑住，仙城半在空。
避暑二首 一:一株金染密，数亩碧鲜疎。避暑临溪坐，何妨直钓鱼。
避暑二首 二:斑多筒簟冷，发少角冠清。避暑长林下，寒蝉又有声。
浙西李尚书奏毁淫昏庙:传闻废淫祀，万里静山陂。欲慰灵均恨，先烧靳尚祠。
酬相公再游云门寺:远羡五云路，逶迤千骑回。遗簪唯一去，贵赏不重来。
杭州祝涛头二首 一:不道沙堤尽，犹欺石栈顽。寄言飞白雪，休去打青山。
杭州祝涛头二首 二:倒打钱塘郭，长驱白浪花。吞吴休得也，输却五千家。
问渔叟:生事同漂梗，机心在野船。如何临逝水，白发未忘筌。
云封庵:登岩背山河，立石秋风里。隐见浙江涛，一尺东沟水。
题奇石:蕴玉抱清辉，闲庭日潇洒。块然天地间，自是孤生者。
房公旧竹亭闻琴缅慕风流神期如在因重题此作:流水音长在，青霞意不传。独悲形解后，谁听广陵弦。
题罗浮石:清景持芳菊，凉天倚茂松。名山何必去，此地有羣峰。
仆射相公偶话于故集贤张学士厅写得德裕与仆射旧唱和诗其时和者五人惟仆射与德裕皆列高位凄然怀旧辄献此诗:赋感邻人篴，诗留夫子墙。延年如有作，应不用山王。
无题:松倚苍崖老，兰临碧洞衰。不劳邻舍篴，吹起旧时悲。
题冠盖里:偶来冠盖里，媿是旧三公。自喜无兵术，轻裘上閟宫。
雪霁晨起:雪覆寒溪竹，风卷野田蓬。四望无竹迹，谁怜孤老翁。
岭外守岁:冬逐更筹尽，春随斗柄回。寒暄一夜隔，客鬓两年催。
记韦楚老不遇:昔日征黄绮，余惭在凤池。今来招隐士，恨不见琼枝。
新成小亭月夜:已被月知处，斩新风到来。无人伴幽境，多取木兰栽。
惊雪:怪得北风急，前庭如月辉。天人宁许巧，翦水作花飞。
闻早蝉:落日早蝉急，客心闻更愁。一声来枕上，梦里故园秋。
别刘端公:连骑出都门，秋蝉噪高柳。落日辞故人，自醉不关酒。
应制贺边军支春衣 一:去岁虽无战，今年未得归。皇恩何以报，春日得春衣。
应制贺边军支春衣 二:挟纩非真纩，分衣是假衣。从今貔武士，不惮戍金微。
盛山十二诗 隐月岫:初映钩如线，终衔镜似钩。远澄秋水色，高倚晓河流。
盛山十二诗 流桮渠:激曲萦飞箭，浮沟泛满巵。将来山太守，早向习家池。
盛山十二诗 竹岩:不资冬日秀，为作暑天寒。先植诚非凤，来翔定是鸾。
盛山十二诗 绣衣石榻:巉巉雪中峤，磊磊标方峭。勿为枕苍山，还当础清庙。
盛山十二诗 宿云亭:雨合飞危砌，天开卷晓窗。齐平联郭柳，带绕抱城江。
盛山十二诗 梅溪:夹岸凝清素，交枝漾浅沦。味调方荐实，腊近又先春。
盛山十二诗 桃坞:喷日舒红景，通蹊茂绿阴。终期王母摘，不羡武陵深。
盛山十二诗 胡卢沼:疏凿徒为巧，圆洼自可澄。倒花纷错秀，鉴月静涵冰。
盛山十二诗 茶岭:顾渚吴商绝，蒙山蜀信稀。千丛因此始，含霞紫英肥。
盛山十二诗 盘石磴:缭绕缘云上，璘玢甃玉联。高高曾几折，极目瞰秋鸢。
盛山十二诗 琵琶台:褊地难层土，因厓遂削成。浅深岚嶂色，尽向此中呈。
盛山十二诗 上士缾泉:绠汲岂无井，颠崖贵非浚。愿洒尘垢余，一雨根茎润。
句:霜树鸟栖夜，空街雀报明。碧山相倚暮，归鴈一行斜。
和晋公三首 一:凤仪常欲附，蚊力自知微。愿假罇罍末，膺门自此依。
和晋公三首 二:貂蝉公独步，鸳鹭我同羣。插羽先飞酒，交锋便着文。
和晋公三首 三:穷阴初莽苍，离思渐氛氲。残雪午桥岸，斜阳伊水滨。
古风二首 一:春种一粒粟，秋成万颗子。四海无闲田，农夫犹饿死。
古风二首 二:锄禾日当午，汗滴禾下土。谁知盘中餐，粒粒皆辛苦。
句:君咏风月夕，余当童稚年。闲窗读书罢，偷咏左司篇。
送僧南游:且攀隋宫柳，莫忆江南春。师有怀乡志，未为无事人。
范真传侍御累有寄因奉酬十首 三:云髻凤文细，对君歌少年。万金酬一顾，可惜十千钱。
范真传侍御累有寄因奉酬十首 四:玉管倾杯乐，春园鬬草情。野花无限意，处处逐人行。
范真传侍御累有寄因奉酬十首 五:闻道中山酒，一杯千日醒。黄莺似传语，劝酒太叮咛。
范真传侍御累有寄因奉酬十首 六:红袂歌声起，因君始得闻。黄昏小垂手，与我驻浮云。
范真传侍御累有寄因奉酬十首 七:相劝醉年华，莫醒春日斜。春风宛陵道，万里晋阳花。
范真传侍御累有寄因奉酬十首 八:碧绿草萦堤，红蓝花满溪。愿君常践蹋，莫使暗萋萋。
范真传侍御累有寄因奉酬十首 九:萋萋巫峡云，楚客莫留恩。岁久晋阳道，谁能向太原。
范真传侍御累有寄因奉酬十首 十:岁酒劝屠苏，楚声山鹧鸪。春风入君意，千日不须臾。
玉清坛:上阳宫里女，玉色楚人多。西信无因得，东游奈乐何。
听松:寺门松未老，早有鹤来栖。一夜枕衾冷，半天风雨啼。
同俞季渊访王修斋遇雨次季渊韵:投宿西山雨，抗论由群居。冥冥白雾深，谁卧隆中庐。
次酬五羊李子先见寄:山深万木寂，一片古心枯。昨夜梅花月，相期道不孤。
偈颂一百零二首  其六六:花禁冷叶红，草敌虚岚翠。清浄卢舍那，全身荆棘里。
偈颂一百零二首  其八九:一块松根石，顽然自古来。更无人觑着，岁岁长莓苔。
偈颂一百零四首  其一七:花禁冷叶红，草滴虚岚翠。清浄卢舍那，全身荆棘里。
偈颂一百一十七首  其六二:九月授衣天，芝峰无可授。破衲拥寒云，对客慵开口。
偈颂十九首  其三:万里无寸草，出门便是草。支筇寂寞中，望断无人到。
偈颂十九首  其九:万法是心光，诸缘惟性晓。本无迷悟人，祇要今日了。
偈颂十九首  其一○:腊月三十日，腊月二十九。等是岁华终，无事穷相守。
偈颂十九首  其一五:十万同聚会，个个学无为。此是选佛场，心空及第归。
颂古五十五首  其四:一块郴州铁，浑仑擘不开。轮槌轻击着，雪刃暗飞来。
颂古五十五首  其五:势罢奴欺主，年衰鬼弄人。南泉招致得，冷泪湿衣巾。
颂古五十五首  其三二:吃粥吃饭过，听风听雨眠。风光俱买尽，不费一文钱。
颂古五十五首  其四五:九十芳春日，游蜂竞采花。花归蜜房尽，残叶落谁家。
栖岩:拗折瘦藤枝，靠倒险崖句。佛祖谩寻踪，无你凑泊处。
休征:击碎轩辕镜，焚烧黄石书。瘦筇春力健，带月访樵渔。
安兄号不动求语:万牛挽不回，轮槌击不破。者样顽石头，世间无两个。
破衲:通身百杂碎，谁解成褫得。鸡足紧收藏，当来问弥勒。
题老融猿:危坐禅枝冷，机含毒果深。直饶扪摸着，未必死偷心。
题圆泽图:月下骑寒犊，三生事细论。已遭人点检，休弄鬼精魂。
杜甫骑馿游春图:客路如天远，吟身太瘦生。无家归未得，策蹇傍春行。
李白醉骑馿图:酒渴思鲸饮，金鸾早退朝。醉身扶不起，压折老馿腰。
题四兰  其一:深藏岩谷里，初不要人知。苦是香难掩，春风得意吹。
题四兰  其二:喜晴弹玉指，林下见幽人。楚楚湘灵样，肌肤不染尘。
题四兰  其三:佩玉半零乱，繄谁吊楚英。醉香魂未返，愁听打蓬声。
题四兰  其四:一再荒林雪，全身掩薜萝。直饶埋没得，争柰鼻头何。
去国:去国常忧国，还家未有家。君恩报无所，含媿出京华。
重游钓台  其二:弭棹祠堂下，一天星斗明。客星寻不见，影浸钓滩清。
重游石门洞  其一:石洞几时辟，石门长不扃。贪看一派水，三载两回经。
重游石门洞  其二:谁把银河水，直从天半倾。好流人世去，一洗四维清。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 扫室:洒扫学者事，陈蕃胡不然。要令天下凈，端自室中先。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 焚香:扫地眼尘凈，焚香心境清。案头时一炷，邪虑不应生。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 读书:入政惭无学，还家更读书。翻同小儿辈，相共惜居诸。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 赋诗:秋兴最难遣，诗怀如乱云。虽无少陵笔，一饭不忘君。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 饮酒:我意岂在酒，衔杯聊乐天。客来同一醉，客去独高眠。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 啜茶:滥与金华讲，赐沾龙凤团。却归林下饮，更媿是粗官。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 弈棋:光景老尤惜，忍销枰弈间。娱宾欠丝竹，一局战清闲。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 暴书:秋日更可畏，所宜惟暴书。反身还自笑，均是蠹书鱼。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 策杖:园小日思涉，山高时欲登。老来疲脚力，兴至策枯藤。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 汲水:山中久不雨，汲水欲何从。一夜井泉达，灵鳗恐是龙。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 浇花:花木正憔悴，秋阳那更骄。驱童绠深井，聊助化工浇。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 赏月:还舍八十日，三逢明月圆。停杯试一问，归去定何年。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 采菊:既晚开何益，采之聊泛觞。书生自头白，奚用泣馨香。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 览镜:可正宜频览，无尘亦自磨。少陵今老矣，功业欲如何。
予还自武林葺先人弊庐浄扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 浚井:旱久井垂涸，汲多泉更浑。浚教泥凈尽，何患不逢原。
寄蒲墨与明仲:四友共文房，蒲君最异常。研磨发文采，好去奉仇香。
癸未守岁:岁宜乡里守，杯共弟兄衔。明日人相问，行年五十三。
州宅十二咏 平政堂:恺悌周君子，循良汉守臣。如今坐堂上，端是政平人。
州宅十二咏 玉芝堂:不是因三秀，名堂意自深。要居森戟地，毋忘采芝心。
州宅十二咏 庆朔堂:昔日栽花者，官移花未开。旧花今岂在，犹说范公栽。
州宅十二咏 退思轩:会得名轩意，公余坐片时。退思何及矣，未退早须思。
州宅十二咏 九贤堂:犹起才难叹，同时九乱臣。鄱阳千载守，贤岂许多人。
州宅十二咏 四贤堂:谁品鄱阳守，四人贤不知。如何尧舜世，能使野无遗。
州宅十二咏 四望亭:有泽宜观水，无檐不见山。鄱君千里国，俯仰一亭间。
州宅十二咏 绮霞亭:孤鹜同飞处，澄江共赋时。晚来亭上看，真是谢公诗。
州宅十二咏 清香亭:高架添风韵，芳醪共姓名。苏州凝燕寝，疑是此香清。
州宅十二咏 百花楼:昔日风流守，公余种百花。春风不检点，红紫落谁家。
州宅十二咏 鄱江楼:郭外山横阁，江边水照楼。粗官无暇日，何以得消忧。
州宅十二咏 蜀锦亭:亭废名犹在，春来花自芳。犹余蜀中锦，爱惜比甘棠。
至江州:遥与齐侯会，江人故国存。夷吾嗟不见，北望是中原。
白公草堂:庐阜双林寺，炉峯几瓣香。日烘烟袅紫，敬为白公堂。
题至乐亭  其二:石散山形在，池干水意存。游心山水外，至乐不容言。
题天华院:游徧庐山寺，兹山亦自佳。数宵缘石耳，一饭为天华。
食虾:江上秋风起，鲈莼正忆家。舟行良不恶，日啖小鱼虾。
宿紫微:高柳何人舍，孤灯此夜舟。遥从白帝去，少为紫微留。
二十一日至福田院留建圣节  其一:魏阙回头远，夔门去路长。万年天子寿，一瓣福田香。
二十一日至福田院留建圣节  其二:小院藏修竹，柴门傍曲江。系舟杨柳岸，诗句落僧窗。
过九盘岭:水不经三峡，山犹过九盘。数家修竹里，堪入画图看。
立春:巫峡逢生日，夔州见立春。行年五十五，羞作戴花人。
江月亭二绝  其一:长江何处水，明月几州天。月与江无约，相逢是偶然。
甘露降于宅堂竹间凡半月三经雨乃止州宅有甘露堂昔周□□侍郎为郡露降焉易见山堂以名之予无善政惧其为灾记以二绝  其一:湛湛下修竹，味如饴蜜甘。人言此为瑞，无德可能堪。
纳凉:帘卷见山近，窗开竹香香。讼庭公事少，静坐纳微凉。
十八坊诗 宣化:圣主有美化，丁宁戒守臣。毋令挂墙壁，宣以及吾民。
十八坊诗 刑清:昔日循良吏，狱空无怨声。刑清本无术，心地要先清。
十八坊诗 介福:兹地有神宇，人人来荐羞。神虽能介福，福亦自须求。
十八坊诗 弭节:川峡天下险，几人持节过。好来平处弭，莫起险中波。
十八坊诗 皇华:夔府皇华地，乘轺都几人。谁如二使者，实惠活斯民。
十八坊诗 兴儒:刀笠烧畬俗，舟航撇旋乡。五经谁教子，儒术破天荒。
十八坊诗 崇化:西接卿云里，东连屈宋乡。好风吹峡水，尽作鲁芹香。
十八坊诗 {棥/心}迁:相与勿言利，要令通有无。家家香一瓣，心慕舜之徒。
十八坊诗 兴龙:世仰钦宗圣，人知太母贤。千秋龙已化，香火蜀江边。
十八坊诗 庆丰:谁道夔门陋，兹坊号庆丰。守臣忧国愿，端似杜陵翁。
十八坊诗 礼宾:前山名胜己，夔子有嘉宾。馆辟自予始，媿非贤主人。
十八坊诗 通津:大江来自蜀，众水共朝东。我欲扁舟去，问津从此通。
十八坊诗 义泉:官费接筒竹，民蠲沽水钱。丁宁后来者，莫负义名泉。
十八坊诗 永安:分鼎江山在，受遗宫阙荒。风云时惨淡，疑会旧明良。
十八坊诗 折桂:月窟何人到，向来标榜新。如今折桂者，不止一坊人。
十八坊诗 知足:二疏归去后，林下少休官。圣代夔门里，一枝栖故鸾。
十八坊诗 和风:郡城深僻处，车马罕经过。中有人多少，人和风自和。
州宅杂咏 甘露堂:昔日贤太守，堂前零露甘。我来无善政，露下亦何堪。
州宅杂咏 万卷堂:书读万卷破，少陵观国初。登堂吾有媿，头白腹空虚。
州宅杂咏 瑞白堂:昔日曾夔州，兹堂见三白。为瑞不嫌多，年丰最宜麦。
州宅杂咏 诗史堂:谁镌堂上石，光艳少陵章。莫作诗人看，斯文似子长。
州宅杂咏 易治堂:风俗无难易，治之端在人。古夔尤易治，风俗本来淳。
州宅杂咏 细香堂:官舍谁为友，青青只此君。细香来燕寝，奚用炷炉熏。
州宅杂咏 静晖楼:占得高明地，长闻燕寝香。江流匹练白，竹日万金黄。
州宅杂咏 制胜楼:形胜据天险，金汤无以过。英雄多失守，制胜在人和。
州宅杂咏 穿杨亭:仁者果何似，宜于射也观。穿杨不在手，心地要须端。
州宅杂咏 无隠斋:勿谓江湖远，长如天日临。事君何敢隠，中外一般心。
州宅杂咏 跳珠:分得天池水，跳成月峡珠。一清夔子国，炎瘴自今无。
州宅杂咏 土洞:穴土谁为洞，温凉欲自私。人间有寒暑，坐此岂容知。
州宅杂咏 柏:深山夔子国，古柏静晖楼。柯叶今如许，相看几故侯。
州宅杂咏 荔:谁种楼前荔，周天几岁星。子随心地赤，叶到岁寒心。
州宅杂咏 竹:郡斋谁种竹，绿荫未多浓。我欲添清閟，殷勤护箨龙。
州宅杂咏 柑:白帝谁云陋，黄柑亦自香。一株三百颗，风味自吾乡。
又用前句作七绝  其一:重阳无数日，风雨登临缓。会见天气佳，黄花挿须满。
又用前句作七绝  其二:老对黄花节，遥临白帝城。空斋听萧瑟，点点是乡情。
又用前句作七绝  其三:江山悲木落，身世叹飘蓬。未会登山客，先吹堕帽风。
又用前句作七绝  其四:巫峡有雄风，菊天多细雨。知我欲登高，先期洗尘土。
又用前句作七绝  其五:竹叶悲杜陵，秋云吟柳恽。家乡雁荡遥，节物龙山近。
又用前句作七绝  其六:灰飞季秋管，云暗巫山峯。我欲廓氛曀，试呼黎与重。
又用前句作七绝  其七:节近愁阴雨，云披见太阳。殷勤呼酒伴，烂熳醉秋光。
题无隠斋:檐日照我几，竹风清我襟。官身心处士，官舍趣山林。
秃笔:管城人已老，后辈颇相侵。问汝中书否，犹言欲尽心。
夔路十贤 屈大夫:大夫楚忠臣，哀哉以谗逐。遗庙大江濆，醒清今古独。
夔路十贤 严刺史:将军头可断，讵肯以城降。斯可为忠矣，至今名此邦。
夔路十贤 诸葛武侯:卧龙起南阳，不为鼎一足。托名蜀丞相，相汉非相蜀。
夔路十贤 少陵先生:子美稷禼志，空抱竟无用。夔州三百篇，高配风雅颂。
夔路十贤 陆宣公:敬舆避谗谤，闭门不著书。活人集名方，炳然仁谊余。
夔路十贤 韦丞相:韦侯守盛山，赋诗十二首。能以尧事君，遂令诗不朽。
夔路十贤 白文公:赋咏穷三峡，乐天在忠州。苟不以直道，亦如元与刘。
夔路十贤 柳文公:柳公本书生，忠勇着岳鄂。盛山戮奸吏，余威震夷落。
夔路十贤 寇莱公:莱公经济业，志在巴东诗。斯人不复见，亭上秋风悲。
夔路十贤 唐质肃公:子方筮仕初，牛刀割鱼复。一朝峩廌冠，风采百僚肃。
续访得七人 宋大夫:述志哀正则，陈词讽灵修。读君九辨章，悲楚非悲秋。
续访得七人 源丞相:杰人掾夔子，相业光开元。故宅半赤甲，荒凉今不存。
续访得七人 李左相:罢相避同列，衔杯乐圣人。那知偃月堂，中有丞相瞋。
续访得七人 李丞相:公在忠州日，人高长者风。忮心无后段，宁媿赞皇公。
续访得七人 温御史:谁坐绣衣石，曾落金吾胆。不戮拥靴人，至今有余憾。
续访得七人 程伊川:轲伋诚明学，弟兄传以心。易微于九师，闭门自钩深。
续访得七人 黄太史:豫章官逸远，直笔非谤史。天遣来黔涪，诗鸣配子美。
古峯驿小饮:老去最惜别，同僚情更钟。三杯古峯驿，添我别情浓。
燕子坡:燕子归期近，吾今亦得归。乌栖一枝稳，何必更高飞。
昭君村:十二巫峯下，明妃生处村。至今粗丑女，灼面亦成痕。
石门:兵忿虽云败，君臣义有余。石门能脱急，风义亦堪书。
谒清烈庙登独醒亭:我醉亦如众，亭惭登独醒。惟知慕清节，首为绘仪形。
石渔翁:钓利钓名者，纷纷三峡中。何人化为石，又作钓鱼翁。
乌沙镇避风:风避乌沙镇，心怀白帝城。峡中险已过，江上浪宜平。
燕公楼:燕公郡事暇，诗兴满沧波。粉饰开元治，江山为助多。
舟中览镜:来往成何事，霜毛满鬓多。洋洋大江水，东去欲如何。
过嘉鱼县:舟过嘉鱼县，买鱼人道无。青山不堪煮，弹铗看铜符。
宿通济口:沌水从兹入，中藏寂寞乡。相逢如故旧，为我济归航。
百人矶:归从三峡水，重见百人矶。山色只如旧，挽舟人已非。
黄鹤楼:云锁吕公洞，月明黄鹤楼。抱关非故卒，谁见羽衣游。
七矶:江上风波恶，江中洲渚多。回头三峡远，转盼七矶过。
马当山:此地水如峡，有山名马当。犹疑是滟滪，更合戒舟航。
那剎石:七月下三巴，孤舟近九华。魂犹惊滟滪，石更见那查。
宣城道中闻雁:蝉噪景如夏，鸟鸣山似春。数声云外过，却是雁来宾。
宿新丰驿:小驿数椽屋，夜深风雨中。邻家有鸡犬，不是汉新丰。
宿富春舟中:苦雨冷朱夏，小舟眠富春。余生今可乐，归作太平人。
小瀑布:钓濑云山外，岩花瀑布边。却疑方处士，诗思涌成泉。
端午日陪柳严州登千峯榭  其一:偶上千峯榭，遥思八阵台。去年重午日，僚友共衔杯。
端午日陪柳严州登千峯榭  其二:偶上千峯榭，因思小范公。桐庐萧洒处，尽在十诗中。
端午日陪柳严州登千峯榭  其三:偶上千峯榭，遥思六客堂。前时赋诗处，烟水路茫茫。
端午日陪柳严州登千峯榭  其四:偶上千峯榭，当时恨不来。使君留过客，高处酌金罍。
宿安流亭:弭棹宿溪亭，全家梦寐惊。明朝速解缆，莫待浊流平。
过老鼠岐  其二:风水雨俱逆，舟行何太稽。安心出三峡，破胆上双溪。
予至兰溪买扇题归去来字吏忽报有潘渊明相访戏书二十字:扇题归去来，客遇潘渊明。举扇谢佳客，归耕吾已成。
凤凰岩:凤鸟久不至，胡为于此藏。德辉如可览，应不恋高岗。
宿饭溪驿  其一:甑屿饱曾见，饭溪名始闻。老怀如子美，到处不忘君。
宿饭溪驿  其二:门拥千峯翠，溪无一点尘。松风清入耳，山月白随人。
宿真隠寺:我亦欲真隠，区区愧此身。山林与城市，何处隠非真。
饭枕峯  其一:门外峯如枕，宜眠清凈身。禅僧自面壁，谁是枕峯人。
饭枕峯  其二:饭罢怱怱别，劳生可奈何。不能留一宿，有愧此峯多。
悼亡  其一:伤哉无复见，老矣不成偕。牢落凝香地，同谁话此怀。
悼亡  其二:相勉惟清白，囊如四壁空。难忘将绝语，劝我莫言穷。
鹰爪花:谁把名鹰爪，天然状不殊。无心事搏击，中有鸟相呼。
长生草:草有长生者，无根叶自抽。秦皇不知此，误向海山求。
榕木:南国有乔木，老非梁栋材。清阴可以覆，亦足报栽培。
偈五首  其二:我宗有语句，金刀剪不开。深深玄妙旨，玉女夜怀胎。
偈五首  其五:日照孤峰翠，月临溪水寒。祖师玄妙诀，莫向寸心安。
颂古一○一首  其五二:京师出大黄，熟处最难忘。道吾常作舞，元是谢三郎。
龙兴道中:涧道垂黄花，山城拥红叶。人争小舟渡，马就平沙涉。
谢任伯久无书常子然寄茶谢之因简任伯:谏议茶犹送，郎官迹已疏。斜封三道印，不奉一行书。
次韵四兄芦  其一:公如柳柳州，柳桥如柳浪。恼杀涉溱人，望望不可上。
次韵四兄芦  其二:碧芦自愁绝，黄芦正枯折。宵征雁影孤，堕此桥下月。
次韵陈叔易芦桥柳桥二首  其一:落日河梁上，迟留客去时。近邻无远送，莫说最长枝。
次韵陈叔易芦桥柳桥二首  其二:桥阔狭如马，芦高低似人。白苹洲上客，枉恨洞庭春。
次韵朱少章芦桥柳桥二首  其一:芦桥复柳桥，芦枯柳可爱。不厌春与秋，主人客有待。
次韵朱少章芦桥柳桥二首  其二:洞庭生白波，陇首起黄云。渔舟雾里见，羌笛月中闻。
与秦少章题汉江远帆五首  其一:楚山全控蜀，汉水半呑吴。老眼知佳处，曾看八景图。
与秦少章题汉江远帆五首  其二:江山起暮色，草木敛余昏。谁感离骚赋，丹青吊屈原。
与秦少章题汉江远帆五首  其三:雪埋鳯林寺，浪打鹿门山。今日江风恶，郎船劝不还。
与秦少章题汉江远帆五首  其四:江阔雁不到，山深猿自迷。传闻杜陵老，只在瀼东西。
与秦少章题汉江远帆五首  其五:石似浣沙石，江如濯锦江。征帆向何处，云雾晦蓬窗。
题丹灶  其一:穉川初隐地，山邃枕如城。宝鼎丹何在，云衣骨亦轻。
题丹灶  其二:金鼎交龙虎，当年想闭扃。一丸丹既就，五色土犹灵。
题丹灶  其三:始知勾漏地，犹胜步兵营。往躅今谁继，游人空慕名。
题丹灶  其四:过客空寻访，飞仙已杳冥。他山多可买，归去读黄庭。
元日:元日甘泉会，衣冠拜冕旒。图书一四海，玉帛万诸侯。
戏示柄:汝为狮子时，而作狮子吼。他年毛骨成，一顾百兽走。
答曾敷文有书见寄:客寓天地间，本无南北异。此语安从生，却成相钝置。
湘阴邓氏翠微洞:卧云云无心，听松松有韵。快哉耳目中，吾今亦同分。
和郡主簿绝句九绝  其一:管鲍当年志，风霜固自如。信衰缘嗜欲，岂在数行书。
和郡主簿绝句九绝  其二:俗论长纷若，微言仅梦如。逢君挥玉麈，胜读十年书。
和郡主簿绝句九绝  其三:肘后虚金印，梅仙职偶如。升高元自下，功业异时书。
和郡主簿绝句九绝  其四:塞北亢喉地，并门子所如。六花无处用，却縠自诗书。
和郡主簿绝句九绝  其五:能诗唐太白，善赋汉相如。元帅真文举，应先荐祢书。
和郡主簿绝句九绝  其六:取友能无怍，初终贵一如。陈张遗辙在，试展马迁书。
和郡主簿绝句九绝  其七:咳唾成珠玉，吾侪孰子如。更勤潘氏学，岂愧乐尚书。
和郡主簿绝句九绝  其八:提履归何处，观花笑自如。期君求向上，糟粕古人书。
和郡主簿绝句九绝  其九:春风暗杨柳，相见意何如。虽愧江淹笔，狂言为子书。
简王正父觅酒:瓮面蛆浮玉，槽头水滴珠。未能如茂世，聊与义城俱。
马上  其一:策马戴残星，郊原破暑清。人间千万事，并入一时情。
湖上联句:遥岑舣舟见，野思过桥生。兴尽回兰棹，归鞍月正明。
独坐:庭下芝兰秀，堂中简策清。都缘无嗜好，不是近声名。
招梦臣:春色集檐楹，今朝兴倍生。一樽谁与共，促驾有豪英。
题仁老所画枕屏  其五:身在九疑麓，门当二水流。谁知剡中胜，朝夕助嬉游。
商丘:视人所不窥，修人所不为。奉以无愧怍，商丘是吾师。
睡少:睡少秋难晓，吟多食愈贫。南柯无近阙，差尽梦中人。
春雪:光映妆楼月，花承歌扇风。欲妬梅将柳，故落早春中。
海棠二首  其一:山碧花尤好，径长人自闲。锦围春照耀，红雨暮阑斑。
竹  其二:挺挺霜中节，沉沉日下阴。试裁苍玉管，吹作紫鸾音。
宴玉津园江楼七首  其一:风静潮痕减，江空夕照多。星星波上艇，隠隠岸边莎。
宴玉津园江楼七首  其二:风光连北阙，景物傍西湖。禁籞涛江上，兹楼天下无。
宴玉津园江楼七首  其三:虚斋留御榻，小径近层崖。再拜观奎画，浑疑侍玉阶。
宴玉津园江楼七首  其四:参天宫柏翠，布地禁花红。台沼如文囿，规摹有汴风。
宴玉津园江楼七首  其五:浙江天阙下，波恶祖龙知。在汉如西渭，于周比右伊。
宴玉津园江楼七首  其六:翼翼瞻斋殿，深严步苑廊。三人俱汉杰，一老玷周行。
宴玉津园江楼七首  其七:柳花驰道雪，樱子上林红。留得青春住，从教白发翁。
偈颂二十五首  其一○:入院数日来，人事闹哄哄。两脚走如烟，眼不见鼻孔。
芦江八咏 东桥柳色:河桥数株柳，偏受东风多。柔条慎勿折，生意全天和。
芦江八咏 西浦潮痕:潮涨复潮退，盈缩痕常存。渡口孤舟横，济川应有人。
芦江八咏 前野耕云:春雨鸣布谷，土膏三月足。举趾事深耕，竟亩水云绿。
芦江八咏 后江钓月:先将补衮线，绾作钓鳌丝。投向苍江月，经纶小试之。
芦江八咏 义塾书灯:夜深展书读，伊吾声比屋。掩映杖头光，穿破西园竹。
芦江八咏 祠堂议礼:春秋思报本，忠孝原有祠。仪物修孔时，击鼓吹豳诗。
芦江八咏 芦山樵唱:秋山草木落，樵夫日相寻。幽歌出空谷，金石有余音。
芦江八咏 竹林梵钟:晨昏礼法供，击鼓齐七众。堪笑木兰僧，饭了空声送。
题画:萧萧风雨声，一夜入修竹。中有遗世人，归云掩茅屋。
飞来峰:飞来何处峰，木杪夜千尺。愁猿唤不譍，月色同一白。
冷泉亭:水石一栏干，僧归四山静。携琴谱涧泉，月浸夜深冷。
五言二首  其一:一雨日夜零，阶前草更青。西风忽萧飒，残月照空庭。
五言二首  其二:钟鼎山林事，都卢一梦中。观音门里去，叶叶响悲风。
飘飘台:清风怒折腰，断送斜川归。吾今已归了，无用频吹衣。
经丘台:寻壑初不惮，经丘亦忘疲。人见崎岖处，不知心坦夷。
藕花中未开之荷穿叶而出:风清宴瑶池，正拥万姬醉。忽有青衫人，穿仗献封事。
碧岩吟:苍苍岩上树，夜气积而然。念彼人之学，盈科为有源。
积学吟:莠除苗自长，醅化醴方醇。学至盎然后，眼前皆是春。
诚意吟:正心谨独时，笃实惟精一。克念寸不欺，充然四端立。
正心吟:明诚道不离，知格无邪伪。中正着吾心，毋为私欲蔽。
自欺吟:揠苗昧所养，乞祭骄其妻。诡遇得禽者，宁无惭嬖奚。
读书吟:读书本卫道，何以道欺人。古害称杨墨，而今害益深。
闲居吟:斗室安居广，炉香乐性闲。不欺幽独境，无愧两仪间。
芸禾吟:芸禾雨苦连，草秽何能蠲。借问司农者，俱云不得天。
修身吟:克己工夫熟，磋磨日日新。形端仪表正，汤圣自盘铭。
齐家吟:齐家先正己，标准自吾身。动息从心里，规模卫武箴。
省斋吟:修己师曾子，为人谋必忠。信诚交以道，传习熟加工。
夏日山居:时当夏日临，酷暑避无地。唯对碧岩山，清凉又安逸。
种豆吟:南亩种豆苗，苗稀草犹胜。农人费锄耘，凶秽何不凈。
种柳吟:种柳护吾庐，无妨隠者居。绿酬一樽酒，青映五车书。
赋归吟:松菊存陶径，弦歌绝武城。江东新发棹，僮仆笑相迎。
冬雪吟:彤云垂四野，六出舞漫天。却笑广文郑，严寒无坐毡。
种桃吟:分种玄都观，移根出武陵。河阳花满县，曾历避狂秦。
种梅吟:栽梅沿屋角，幽趣少人知。雪后月明夜，孤芳吐几枝。
种松吟:人皆爱桃李，我爱种青松。桃李易凋谢，青松却耐寒。
种竹吟:种竹清无俗，虚心耐岁寒。凭窗风日爽，诗酒可盘桓。
种菊吟:众卉竞春妍，芬芳无彼此。霜寒摇落时，独秀何如尔。
晨鸡吟:司晨兼五德，曾伴宋宗窗。日攘能防慎，终当免镬汤。
持敬斋吟:恭己时存养，敬以充四端。唯狂能克念，作圣抑何难。
止斋吟:知止于至善，修身止用诚。五伦止此定，明德日新民。
戒五荒:重色躭沉湎，娱音乐侈华。禽荒迷不返，未有不亡家。
游委羽山:几日山不到，到山心自清。棱棱有方石，拾得通仙灵。
过峡:出入黄牛峡，江声昼夜腾。猿啼愁不住，何日下彝陵。
隠居凤山清明寺  其一:凤鸟久不至，哲人叹已矣。空留千载名，寂寞残阳里。
隠居凤山清明寺  其二:日上钟未鸣，老僧睡犹熟。谁是山中人，长享清明福。
清明寺:风尘满天下，此地独清明。神州何处是，有泪落新亭。
南中题壁:明月照齐州，玉龙栖欲起。壮士肠夜回，寒衾泼秋水。
奉和圣制经函谷关作:函谷虽云险，黄河已复清。圣心无所隔，空此置关城。
奉和圣制度潼关口号:嶙嶙故城垒，荒凉空戍楼。在德不在险，方知王道休。
答太常靳博士见赠一绝:上苑春先入，中园花尽开。唯余幽径草，尚待日光催。
登荆州城望江二首 一:滔滔大江水，天地相终始。经阅几世人，复叹谁家子。
登荆州城望江二首 二:东望何悠悠，西来昼夜流。岁月既如此，为心那不愁。
赋得自君之出矣:自君之出矣，不复理残机。思君如满月，夜夜减清辉。
荅陆澧:松叶堪为酒，春来酿几多。不辞山路远，踏雪也相过。
夜送赵纵:赵氏连城璧，由来天下传。送君还旧府，明月满前川。
渡汉江:岭外音书断，经冬复历春。近乡情更怯，不敢问来人。
嵩山夜还:家住嵩山下，好采旧山薇。自省游泉石，何曾不夜归。
湖中别鉴上人:愿与道林近，在意逍遥篇。自有灵佳寺，何用沃洲禅。
题鉴上人房二首 一:落花双树积，芳草一庭春。玩之堪兴异，何必见幽人。
题鉴上人房二首 二:晚入应真理，经行尚未回。房中无俗物，林下有青苔。
答田征君:出游杳何处？迟回伊洛间。归寝忽成梦，宛在嵩丘山。
伤曹娘二首 一:凤飞楼伎绝，鸾死镜台空。独怜脂粉气，犹着舞衣中。
伤曹娘二首 二:河伯怜娇态，冯夷要姝妓。寄言游戏人，莫弄黄河水。
河阳:昔日河阳县，氛氲香气多。曹娘娇态尽，春树不堪过。
燕巢军幕:北关怜翠幕，不是厌朱楼。故来呈燕颔，报道欲封侯。
咏省壁画鹤:粉壁图仙鹤，昂藏真气多。鶱飞竟不去，当是恋恩波。
广州朱长史座观妓:歌舞须连夜，神仙莫放归。参差随暮雨，前路湿人衣。
谒二妃庙:还以金屋贵，留兹宝席尊。江凫啸风雨，山鬼泣朝昏。
赠严侍御:受脤清边服，乘骢历塞尘。当闻汉雪耻，羞共虏和亲。
在荆州重赴岭南:梦泽三秋日，苍梧一片云。还将鹓鹭羽，重入鹧鸪羣。
则天皇后挽歌:象物行周礼，衣冠集汉都。谁怜事虞舜，下里泣苍梧。
邓国太夫人挽歌:鸾死铅妆歇，人亡锦字空。悲端若能减，渭水亦应穷。
喜入长安:云日能催晓，风光不惜年。赖逢征客尽，归在落花前。
晚留凤州:宝鸡辞旧役，仙凤历遗墟。去此近城阙，青山明月初。
羁春:客心千里倦，春事一朝归。还伤北园里，重见落花飞。
林塘怀友:芳屏画春草，仙杼织朝霞。何如山水路，对面即飞花。
山扉夜坐:抱琴开野室，携酒对情人。林塘花月下，别似一家春。
春庄:山中兰叶径，城外李桃园。岂知人事静，不觉鸟声喧。
春游:客念纷无极，春泪倍成行。今朝花树下，不觉恋年光。
春园:山泉两处晚，花柳一园春。还持千日醉，共作百年人。
林泉独饮:丘壑经涂赏，花柳遇时春。相逢今不醉，物色自轻人。
他乡叙兴:缀叶归烟晚，乘花落照春。边城琴酒处，俱是越乡人。
夜兴:野烟含夕渚，山月照秋林。还将中散兴，来偶步兵琴。
临江二首 一:泛泛东流水，飞飞北上尘。归骖将别棹，俱是倦游人。
临江二首 二:去骖嘶别路，归棹隐寒洲。江皋木叶下，应想故城秋。
江亭夜月送别二首 一:江送巴南水，山横塞北云。津亭秋月夜，谁见泣离羣。
江亭夜月送别二首 二:乱烟笼碧砌，飞月向南端。寂寂离亭掩，江山此夜寒。
别人四首 一:久客逢余闰，他乡别故人。自然堪下泪，谁忍望征尘。
别人四首 二:江上风烟积，山幽云雾多。送君南浦外，还望将如何。
别人四首 三:桂轺虽不驻，兰筵幸未开。林塘风月赏，还待故人来。
别人四首 四:霜华净天末，雾色笼江际。客子常畏人，何为久留滞。
赠李十四四首 一:野客思茅宇，山人爱竹林。琴尊唯待处，风月自相寻。
赠李十四四首 二:小径偏宜草，空庭不厌花。平生诗与酒，自得会仙家。
赠李十四四首 三:乱竹开三径，飞花满四邻。从来扬子宅，别有尚玄人。
赠李十四四首 四:风筵调桂轸，月径引藤杯。直当花院里，书斋望晓开。
早春野望:江旷春潮白，山长晓岫青。他乡临睨极，花柳映边亭。
山中:长江悲已滞，万里念将归。况属高风晚，山山黄叶飞。
冬郊行望:桂密岩花白，梨疎林叶红。江皋寒望尽，归念断征篷。
寒夜思友三首 一:久别侵怀抱，他乡变容色。月下调鸣琴，相思此何极。
寒夜思友三首 二:云间征思断，月下归愁切。鸿雁西南飞，如何故人别。
寒夜思友三首 三:朝朝翠山下，夜夜苍江曲。复此遥相思，清尊湛芳绿。
始平晚息:观阙长安近，江山蜀路赊。客行朝复夕，无处是乡家。
扶风昼届离京浸远:帝里金茎去，扶风石柱来。山川殊未已，行路方悠哉。
普安建阴题壁:江汉深无极，梁岷不可攀。山川云雾里，游子几时还。
九日:九日重阳节，开门有菊花。不知来送酒，若个是陶家。
中秋月二首 一:盈缺青冥外，东风万古吹。何人种丹桂，不长出轮枝。
中秋月二首 二:圆魄上寒空，皆言四海同。安知千里外，不有雨兼风。
风:解落三秋叶，能开二月花。过江千尺浪，入竹万竿斜。
咏李:盘根植瀛渚，交干横倚天。舒华光四海，卷叶荫山川。
咏弓:上弦明月半，激箭流星远。落雁带书惊，啼猿映枝转。
见道边死人:凄凉徒见日，冥寞讵知年。魂兮不可问，应为直如弦。
送苏尚书赴益州:我望风烟接，君行霰雪飞。园亭若有送，杨柳最依依。
春江曲:江水春沉沉，上有双竹林。竹叶坏水色，郎亦坏人心。
王昭君三首 一:自嫁单于国，长衔汉掖悲。容颜日憔悴，有甚画图时。
王昭君三首 二:厌践冰霜域，嗟为边塞人。思从漠南猎，一见汉家尘。
王昭君三首 三:闻有南河信，传言杀画师。始知君念重，更肯惜蛾眉。
子夜四时歌六首 春歌 一:陌头杨柳枝，已被春风吹。妾心正断绝，君怀那得知。
子夜四时歌六首 春歌 二:青楼含日光，绿池起风色。赠子同心花，殷勤此何极。
子夜四时歌六首 秋歌 一:邀欢空伫立，望美频回顾。何时复采菱，江中密相遇。
子夜四时歌六首 秋歌 二:辟恶茱萸囊，延年菊花酒。与子结绸缪，丹心此何有。
子夜四时歌六首 冬歌 一:北极严气升，南至温风谢。调丝竞短歌，拂枕怜长夜。
子夜四时歌六首 冬歌 二:帷横双翡翠，被卷两鸳鸯。婉态不自得，宛转君王床。
塞上寄内:旅魂惊塞北，归望断河西。春风若可寄，暂为遶兰闺。
奉和登骊山应制:龙行踏绛气，天半语相闻。混沌疑初判，洪荒若始分。
送别:江边出相送，君去我当返。徘徊未忍还，孤帆夕阳远。
晓行:披衣起遐征，微茫认前路。哀鸿天际云，残月水边树。
窗上:窗上月朦胧，香芸鼻观通。了无梅竹影，猛省在舟中。
题啄蜂雀井团雀二图  其一:游蜂从何来，饥雀巧相遇。谁其释纷拏，放汝采花去。
题啄蜂雀井团雀二图  其二:日暮投荒榛，吻利腹良馁。尔竟何所争，固结不可解。
下瞿塘:去去如奔马，来来无尽船。人心似江水，日夜向吴天。
水乐洞:南山水乐洞，窈窈白云深。满耳笙歌者，谁能一洗心。
笔占示林君奇:许负往昔矣，天纲今何之。谁知千载后，复遇林君奇。
偈颂:大暑流金石，寒风结冻云。梅花香度远，自有一枝春。
岭梅:到处皆诗境，随时有物华。应酬都不暇，一岭是梅花。
千叶梅:应怯春寒悄，重重迭迭衣。本来飞燕瘦，翻作玉环肥。
照水梅:照影寒溪水，溪中水也香。佳人临宝鉴，自作寿阳妆。
瓶梅:春在胆瓶闲，朝看复暮看。小屏遮护着，不怕玉肌寒。
寻梅:澹澹一痕月，疎疎数个花。春风也公道，先到野人家。
萍:泥滓根萌浅，风波性质轻。晚来堆岸曲，犹得护蛙鸣。
寄衣曲  其一:忆郎赴边城，几彀秋砧月。若无鸿雁蜚，生离即死别。
寄衣曲  其二:愁肠结欲断，边衣犹未成。寒窗剪刀落，疑是剑镮声。
寄衣曲  其三:此身倘长在，敢恨归无日。但愿郎防边，似妾缝衣密。
山居闲思  其一:云散山月吐，星稀山月高。相羊风露底，望月诵离骚。
山居闲思  其二:菡萏儿女态，舂锄金石交。晚来微雨过，凉思满蒲梢。
山居闲思  其三:雨作糟床注，秋生鲈鲙思。卷帘了清景，沉水袅烟丝。
商歌三首  其一:东风满天地，贫家独无春。负薪花下过，燕语似讥人。
商歌三首  其二:白屋釜生鱼，青楼行细脍。静思天地间，宁有私覆载。
商歌三首  其三:门前桑柘枝，中有千锦机。游人不回顾，桃李独成蹊。
妙高台:一峰何突兀，不与羣峰齐。纵目乾坤窄，回头日月低。
藤龛:萝居空未久，谁能继其踪。寥寥岩畔月，千古属和公。
含珠林:风劲萧萧响，露滴个个圆。坐看西山月，浑疑堕我前。
黄巢墓:图王争霸业，自古仗戈矛。英风今何在，都成一古丘。
锦镜池:一鉴涵虚碧，万象悉其中。重绿浮轻绿，深红闲浅红。
入山亭:荒芜行尽处，幽亭聊暂止。带雨策孤筇，登高从此始。
师子岩:昂空势不已，踞地何雄哉。白云遮不得，依旧山头来。
听泉亭:寒泉潄石齿，淅沥鸣瑶琴。坐来毛骨清，分明太古音。
桃花坑山:地僻人居少，林深路转迷。桃花流水细，不异武陵溪。
徐鳬岩:萧然上方境，人稀知地僻。徒闻古仙人，石上有遗迹。
雪窦杂咏:特立羣峰表，危然势不倾。禅心清似洗，坐看月华明。
乳峰庵:崖窦乳堪啜，凝眸翠作屏。老禅初定起，山鸟自呼名。
偈颂一百零九首  其三:一释迦，二元和，三佛陀。阿呵呵，团栾且唱太平歌。
偈颂一百零九首  其一三:幽壑鼓寒涛，霜林木叶飘。普通年远事，历历在今朝。
偈颂一百零九首  其二二:拶透大圆觉，平地沉山岳。翻笑刻舟人，无绳徒自缚。
偈颂一百零九首  其六七:春雪满空来，触处似花开。不知园里树，那个是真梅。
达磨赞  其一:万里见梁王，无风波浪起。不得一茎芦，几乎沉杀你。
和晏相公湖上四首  其一:雾霁山高牖，天寒水落沙。试披深岸草，往往见黄花。
和晏相公湖上四首  其二:获水登红稻，篙舟割紫菱。杯盘见秋物，江海思飞腾。
和晏相公湖上四首  其三:风枝挂危叶，飞动夕阳中。莫遣儿童撼，留看着露红。
和晏相公湖上四首  其四:折苇随风色，枯荷尽雨声。平波极眼凈，好放画船行。
城西书事五首  其一:蔬畦绕茅屋，林下辘轳迟。霜蔓已除架，风飘空挂篱。
城西书事五首  其二:朱果繁霜后，甘甜半自零。忽惊林色曙，零落见残星。
城西书事五首  其三:犬吠村墟改，人移井臼空。谁家收栗罢，林脚有遗蓬。
城西书事五首  其四:松阴不可憩，冷冽恐飞霜。时有高风过，干花落石床。
城西书事五首  其五:野竹蒙荒堑，寒花乱废墟。秋郊足幽事，直欲带经锄。
徐秘校过池上见访留五绝句  其一:林暗罢收笋，蹊空初扫花。静中泉落岸，清极雨沾沙。
徐秘校过池上见访留五绝句  其二:舟小从波兀，桥深爱树遮。风烟生远思，何必慕乘槎。
徐秘校过池上见访留五绝句  其三:樽酒浮多蚁，舟篷覆似蜗。折杨争贯鲤，编竹自捞虾。
徐秘校过池上见访留五绝句  其四:多病宜田里，无名籍殿衙。一耽林馆胜，回首笑尘哗。
徐秘校过池上见访留五绝句  其五:怜君此休驾，长日坐倾斜。山雨催行酒，林烟候煮茶。
春贴子皇帝阁六首  其一:和气生金殿，微风转画旗。年年好春色，先是帝家知。
春贴子皇帝阁六首  其二:迎气来归胙，宜春祝降祥。皇心勤治切，应喜寸阴长。
春贴子皇帝阁六首  其三:醇醴浮金斝，柔蔬饤玉盘。尝新兼介寿，齐奉两宫欢。
春贴子皇帝阁六首  其四:昼漏新添刻，春寒早放班。恩随宽大诏，一日遍人间。
太皇太后阁六首  其一:位历三朝重，风行四海深。坐将仁厚意，潜助发生心。
太皇太后阁六首  其二:铜溜消残冻，朱楼拂早霞。传声回步辇，来赏小桃花。
太皇太后阁六首  其三:视膳回天仗，含饴乐圣辰。定应彤管笔，书美系王春。
太后阁六首  其一:正阃成王化，开宫奉母仪。身当四海养，寿祝万年期。
太后阁六首  其二:玉律生阳早，金铺上日迟。枝间双鹊语，应是报春祺。
太后阁六首  其三:平晓开朱户，轻寒御练衣。宫童移钿扇，庆寿早朝归。
皇后阁五首  其一:后德侔姬国，嫔风协舜家。进贤阳为长，修教月增华。
皇后阁五首  其二:春色平明到，微风弄彩幡。稍回宫柳弱，更助壁椒温。
皇后阁五首  其三:暖日晖晖动，清渠决决流。六宫修岁事，拂拭采桑钩。
夫人阁四首  其一:腊雪余香径，朝晖上绮甍。翠生兰蕙色，和入管弦声。
夫人阁四首  其二:重锦褰妆幕，轻罗换舞衣。钗头双燕子，先向社前飞。
和太素双头牡丹兼呈子华:群英日零谢，并蒂发奇芳。愿以附驿使，为兄寿且昌。
某伏蒙寄示五言二韵诗辄次韵上呈聊以见志:尚不求真语，何能计妄言。且饶只么会，犹是弄精魂。
和景纯栽松  其一:芳根出涧底，秀木依墙东。莫顾一时好，当观三世空。
和景纯栽松  其二:论坚莫如松，言脆莫如葱。坚脆卒同尽，无尽无如翁。
润州:雄风摇碧绿，画角吊黄昏。一带分江记，双峰点海门。
王昭君  其一:不惜将黄金，争头买颜色。妾貌自可恃，谁能苦劳力。
王昭君  其二:绝艳生殊域，芳年入内庭。谁知金屋宠，只是信丹青。
王昭君  其三:几岁后宫尘，今朝绝国春。君王重恩信，不欲遣他人。
王昭君  其四:极目胡沙满，伤心汉月圆。一生埋没恨，长入四条弦。
吴趋曲  其一:万顷平湖水，晴光射早霞。红裙斗画楫，相结采荷花。
吴趋曲  其三:荡漾水中舟，徘徊岸边马。相看两不语，密意待谁写。
蒲氏别墅十咏 方湖:风交蒲苇乱，烟断鳬鹜飞。日暮一笛起，扁舟垂钓归。
蒲氏别墅十咏 涵碧亭:轩窗晓吹清，枕簟晴光冷。亭上逍遥人，满身摇水影。
蒲氏别墅十咏 白莲堂:逼帘呈素艳，入座荐清香。何以陪暑饮，对之飞玉觞。
蒲氏别墅十咏 芙蓉溪:晓霭滋花色，晴辉发水光。何人露新缬，不管着秋霜。
蒲氏别墅十咏 鱼池:积水自渊渊，来源常汩汩。岸上翠衣禽，对人时一没。
蒲氏别墅十咏 莲池:紫盖嫩贴水，玉梢长刺沙。避风红出没，惊雨绿交加。
蒲氏别墅十咏 清蟾桥:溪光摇玉璧，云影漏金盘。谁此伴高兴，画桥凭曲栏。
蒲氏别墅十咏 稻畦:决水转横渠，交塍画方罫。秋风报秋熟，满顷吹罢亚。
蒲氏别墅十咏 朝真堂:高台按虚境，飞驾罗太空。小兆佩神虎，每来清夜中。
蒲氏别墅十咏 草庵:深深郑真谷，小小焦先庐。借问贮何物，满床皆隠书。
傲吏:管马心何在，排车意自闲。问时将手板，柱颊对西山。
阆州东园十咏 锦屏阁:茂林斑若锦，秀巘矗如屏。底处供登览，阑干在杳冥。
阆州东园十咏 清风台:无时来见袭，有地更临高。坐客清谈起，纷纷落麈毛。
阆州东园十咏 四照亭:画箔褰何碍，珍丛发已圆。愿公皆遍赏，莫为一隅偏。
阆州东园十咏 柳桥:挼风夸晚态，垂雨怯春寒。为问题芳意，同谁倚画栏。
阆州东园十咏 曲池:水似珠珰入，池如玉磬开。临流唯自适，鱼鸟莫相猜。
阆州东园十咏 明站台:微棱生海角，圆魄到天心。共上唯佳客，无容照俗襟。
阆州东园十咏 三角亭:合栋交生角，回栏互引牙。由来因地势，不是故尖斜。
阆州东园十咏 花坞:缭绕穿红萼，烂斑踏紫苔。谁将锦步障，端为使君开。
阆州东园十咏 药栏:玉笋齐抽日，金釭竞列时。自然俱可爱，莫放画帘垂。
阆州东园十咏 郎中庵:已筑环为堵，仍裁月作床。公来时隠几，身世在羲皇。
送酒与吕令答所示诗  其二:见说西溪里，群花艳正繁。不知红影下，谁共醉芳樽。
水葓:红芳宵露清，翠节晓霜犯。雨后晒残日，秋容满庭楹。
黄蜀葵:锦江何日别，漆水今朝见。清露染颜色，秋鹅一分浅。
鼓子:柔条长百尺，秀萼包千叶。不惜作高架，为君相引接。
鄠上怀古:未晓南山去，从禽夜不归。凡行多少地，十二所更衣。
石竹:蜂啮红蕊烂，虫啼碧丛短。秋风略地起，惟有苍苔管。
下金鸡山:峡束几重烟，山分数尺天。岩猿与溪鸟，一似过飞仙。
小阁戏书:闲揭新刊集，时装旧窨香。还如到茂灌，无物在床旁。
送坚甫同年  其五:华亭有珍禽，毛丰而骨细。他日上隋渠，为我致清唳。
即事:公礼欲下格，具观人所存。须知范孟博，岂肯伏陈蕃。
仙人  其二:头梳三角髻，余髪散垂腰。时伴秦楼女，月明吹紫箫。
山堂前庭有奇石数种其状皆与物形相类在此久矣自余始名而诗之 鹦鹉石:静立身微耸，惊窥首略回。何人将至此，应自陇山来。
山堂前庭有奇石数种其状皆与物形相类在此久矣自余始名而诗之 狻猊石:巨尾蟠深草，丰毛覆古苔。雕栏临绮席，长欲上香台。
山堂前庭有奇石数种其状皆与物形相类在此久矣自余始名而诗之 昆仑石:雨渍身如漆，苔侵面若蓝。问时都不语，应是忆扶南。
山堂前庭有奇石数种其状皆与物形相类在此久矣自余始名而诗之 罗剎石:洗濯形容露，剜挑口眼通。试教常点检，每夜定飞空。
山堂前庭有奇石数种其状皆与物形相类在此久矣自余始名而诗之 珊瑚石:海底初生处，扶疏苦未全。几时随铁网，流落汉江边。
守居园池杂题 湖桥:飞桥架横湖，偃若长虹卧。自问一日中，往来凡几过。
守居园池杂题 横湖:长湖直东西，漾漾承守寝。一望见荷花，天机织云锦。
守居园池杂题 书轩:清泉绕庭除，绿筱映轩槛。坐此何可为，惟宜弄铅椠。
守居园池杂题 冰池:日暮池已冰，翩翩下鳬鹜。不怕池中寒，便于冰上宿。
守居园池杂题 竹坞:文石间苍苔，相引入深坞。莫撼青琅玕，无时露如雨。
守居园池杂题 菡萏轩:朝阳媚秋漪，菡萏隔深竹。谁开翠锦障，无限点银烛。
守居园池杂题 荼蘼洞:柔条缀繁英，拥架若深洞。是处欲清香，凭风为持送。
守居园池杂题 篔筜谷:千舆翠羽盖，万锜绿沈枪。定有葛陂种，不知何处藏。
守居园池杂题 金橙径:金橙实佳果，不为土人重。上苑闻未多，谁能为移种。
守居园池杂题 荻浦:枯荻饶霜风，暮寒声索索。无限有微禽，捉之宿如客。
守居园池杂题 蓼屿:孤屿红蓼深，清波照寒影。时有双鹭鸶，飞来作佳景。
守居园池杂题 望云楼:巴山楼之东，秦岭楼之北。楼上卷帘时，满楼云一色。
吴江太湖笠泽虹桥:地据东吴胜，江从震泽连。万家临一水，千古得三贤。
庐州三首  其一:晴湖列远岫，万迭来骏奔。横入小蜀冈，金友依玉昆。
巢湖:平湖压郡境，血食等灵媪。岂无升斗水，活此车中薧。
题封桩库:每虔夕惕心，妄意遵遗业。顾予不武资，何以成戎捷。
赐大理丞梁士基横州宅生连理荔枝:横浦江南岸，梁家闻世贤。一株连理木，五月荔枝天。
句  其二:燕翼功参九，安荣世历三。轩辉虽揜北，风教自存南。
次韵谭令尹茅庵十咏  其一:云卷公余迹，锋藏用外神。故将容足地，聊学坐禅人。
次韵谭令尹茅庵十咏  其二:物华他日好，岁月个中延。欲识无余事，纔如一指禅。
次韵谭令尹茅庵十咏  其四:讼少闻罗雀，囚虚识降神。借令浓野兴，不负有民人。
次韵谭令尹茅庵十咏  其五:所借非佗物，能忘是此心。弦歌时一到，驻作武城音。
次韵谭令尹茅庵十咏  其六:到佛元非定，如仙等是家。了忘名利战，秦晋谩彭衙。
次韵谭令尹茅庵十咏  其七:暂为陶令结，仍惬孝先眠。不学笙歌地，长年俗耳煎。
次韵谭令尹茅庵十咏  其八:罅月明窗纸，凉竿扫径尘。却应环堵在，潇洒属吾人。
次韵谭令尹茅庵十咏  其九:自有幽芳对，无烦粲笑迎。清虚归眼界，那计幻沤生。
次韵谭令尹茅庵十咏  其一○:丈室纔鹙子，神游殆化人。公乎聊寄迹，肯此负朝绅。
扬州:人穿鱼蟹市，路入斗牛天。云水家千里，江山月一船。
绝句  其一:夜色中旬后，虚堂坐几更。临溪猿不叫，当槛月初生。
绝句  其二:后夜客来稀，幽斋独掩扉。月中无旁立，草际一萤飞。
句  其一:卷箔西风起，乘时上古台。秋声随叶下，夜色带烟来。
题赵团练画江干晚景四绝  其一:本自江湖客，宦游常苦心。看君小平远，怀我旧登临。
题赵团练画江干晚景四绝  其二:鸟外云峰晚，沙头草树晴。想初挥洒就，侍女一齐惊。
题赵团练画江干晚景四绝  其三:公子歌钟里，何从识渺茫。惟应斗帐梦，曾到水云乡。
题赵团练画江干晚景四绝  其四:晓浦烟笼树，春江水拍空。烦君添小艇，画我作渔翁。
梦中得此:缟带横秋匣，寒流烱暮堂。风尘如未息，持此奉君王。
游杭州佛日水浄慧寺:五里乔松径，千年古道场。泉声与岚影，收拾入僧房。
光华寺:霞通海天曙，月来东山白。共是凭栏人，谁足当秋色。
玉井泉:云蒸昆山液，月浸蓝田英。临风咽沆瀣，满腹珠玑鸣。
流杯桥:曲水分山阴，舆梁胜溱洧。一咏见高风，驷马安足取。
戏咏蜡梅二首  其一:金蓓锁春寒，恼人香未展。虽无桃李颜，风味极不浅。
戏咏蜡梅二首  其二:体熏山麝脐，色染蔷薇露。披拂不满襟，时有暗香度。
贾天锡惠宝熏乞诗予以兵卫森画戟燕寝凝清香十字作诗报之  其一:险心游万仞，躁欲生五兵。隠几香一炷，灵台湛空明。
贾天锡惠宝熏乞诗予以兵卫森画戟燕寝凝清香十字作诗报之  其二:昼食鸟窥台，宴坐日过砌。俗氛无因来，烟霏作舆卫。
贾天锡惠宝熏乞诗予以兵卫森画戟燕寝凝清香十字作诗报之  其三:石蜜化螺甲，榠樝煮水沈。博山孤烟起，对此作森森。
贾天锡惠宝熏乞诗予以兵卫森画戟燕寝凝清香十字作诗报之  其四:轮囷香事已，郁郁著书画。谁能入吾室，脱汝世俗械。
贾天锡惠宝熏乞诗予以兵卫森画戟燕寝凝清香十字作诗报之  其五:贾侯怀六韬，家有十二戟。天资喜文事，如我有香癖。
贾天锡惠宝熏乞诗予以兵卫森画戟燕寝凝清香十字作诗报之  其六:林花飞片片，香归衔泥燕。闭合和春风，还寻蔚宗传。
贾天锡惠宝熏乞诗予以兵卫森画戟燕寝凝清香十字作诗报之  其七:公虚采苹宫，行乐在小寝。香光当发闻，色败不可稔。
贾天锡惠宝熏乞诗予以兵卫森画戟燕寝凝清香十字作诗报之  其八:床帷夜气馥，衣桁晚烟凝。瓦沟鸣急雪，睡鸭照华灯。
贾天锡惠宝熏乞诗予以兵卫森画戟燕寝凝清香十字作诗报之  其九:雉尾映鞭声，金炉拂太清。班近闻香早，归来学得成。
贾天锡惠宝熏乞诗予以兵卫森画戟燕寝凝清香十字作诗报之  其一○:衣篝丽纨绮，有待乃芬芳。当念真富贵，自熏知见香。
颐轩诗六首  其一:金石不随波，松竹知岁寒。冥此芸芸境，回向自心观。
颐轩诗六首  其二:知足是灵龟，无厌乃朵颐。虚心万物表，寒暑自四时。
颐轩诗六首  其三:无外一精明，六合同出自。公能知本源，佛亦不相似。
颐轩诗六首  其四:辱莫辱多欲，乐莫乐无求。人生强学耳，万古一东流。
颐轩诗六首  其五:枢机要发迟，饮食戒味厚。渔人溺于波，君子溺于口。
颐轩诗六首  其六:泾流不浊渭，种桃无李实。养心去尘缘，光明生虚室。
谪居黔南十首  其一:相望六千里，天地隔江山。十书九不到，何用一开颜。
谪居黔南十首  其二:霜降水反壑，风落木归山。冉冉岁华晚，昆虫皆闭关。
谪居黔南十首  其三:冷淡病心情，暄和好时节。故园音信断，远郡亲宾绝。
谪居黔南十首  其四:山郭灯火稀，峡天星汉少。年光东流水，生计南枝鸟。
谪居黔南十首  其五:冥怀齐远近，委顺随南北。归去诚可怜，天涯住亦得。
谪居黔南十首  其六:老色日上面，欢悰日去心。今既不如昔，后当不如今。
谪居黔南十首  其七:啧啧雀引雏，梢梢笋成竹。时物感人情，忆我故乡曲。
谪居黔南十首  其八:苦雨初入梅，瘴云稍含毒。泥秧水畦稻，灰种畬田粟。
谪居黔南十首  其九:轻纱一幅巾，小簟六尺床。无客尽日静，有风终夜凉。
谪居黔南十首  其一○:病人多梦医，囚人多梦赦。如何春来梦，合眼在乡社。
戏咏暖足瓶二首  其一:小姬暖足卧，或能起心兵。千金买脚婆，夜夜睡天明。
戏咏暖足瓶二首  其二:脚婆原不食，缠裹一衲足。天明更倾泻，颒面有余燠。
宿黄州观音院钟楼上:钟鸣山川晓，露下星斗湿。老夫梳白头，潘何埙篪集。
和凉轩二首  其一:打荷看急雨，吞月任行云。夜半蚊雷起，西风为解纷。
和凉轩二首  其二:茗椀梦中觉，荷花镜里香。凉生只当处，暑退亦无方。
胜业寺悦亭:苦雨已解严，诸峰来献状。不见白头禅，空倚紫藤杖。
离福严:山下三日晴，山上三日雨。不见祝融峰，还泝潇湘去。
题花光画:湖北山无地，湖南水彻天。云沙真富贵，翰墨小神仙。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其一:忆在昭陵日，倾心用老成。功归仁祖庙，正得一书生。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其二:羊生但着鞭，勿哭西州门。故有不亡者，南山相与存。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其三:庆州自不恶，藉甚载声华。忠义可无憾，公今有世家。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其四:公归未百年，鹳巢荒古屋。我吟殄瘁诗，悲风韵乔木。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其五:伤心祠下亭，在时公燕处。临水不相猜，江鸥会人语。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其六:公有一杯酒，与人同醉醒。遗民能记忆，欲语涕飘零。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其七:委径问谣俗，高丘省佃作。昔游非苟然，今花几开落。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其八:在昔实方枘，成功见圆机。九原尚友心，白首要同归。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其九:人去洲渚在，春回花草斑。清谈值渊对，发兴如江山。
陪师厚游百花洲盘礴范文正祠下道羊昙哭谢安石事因读生存华屋处零落归山丘为十诗  其一○:落日衔城壁，祠东更一游。悲来惜酒少，安得董糟丘。
竹下把酒:竹下倾春酒，愁阴为我开。不知临水语，更得几回来。
壮士吟:壮士不曾悲，悲即无回期。如何易水上，未歌先泪垂。
题诗后:二句三年得，一吟双泪流。知音如不赏，归卧故山秋。
寻人不遇:闻说到扬州，吹箫有旧游。人来多不见，莫是上迷楼。
寻隐者不遇:松下问童子，言师采药去。只在此山中，云深不知处。
地肺山春日:冉冉花明岸，涓涓水绕山。几时抛俗事，来共白云闲。
碧涧驿晓思:香灯伴残梦，楚国在天涯。月落子规歇，满庭山杏花。
题贺知章故居迭韵作:废砌翳薜荔，枯湖无菰蒲。老媪饱藁草，愚儒输逋租。
雨中与李先生期垂钓先后相失因作迭韵:隔石觅屐迹，西溪迷鸡啼。小鸟扰晓沼，犂泥齐低畦。
嘲三月十八日雪:三月雪连夜，未应伤物华。只缘春欲尽，留着伴梨花。
客愁:客愁看柳色，日日逐春深。荡漾春风里，谁知历乱心。
光风亭夜宴妓有醉殴者:吴国初成阵，王家欲解围。拂巾双雉呌，飘瓦两鸳飞。
哭李羣玉:曾话黄陵事，今为白日摧。老无儿女累，谁哭到泉台。
唐乐府十首 望归马:东人望归马，马归莲峰下。莲峰与地平，亦不更征兵。
唐乐府十首 田西边:刀剑作锄犂，耕田古城下。高秋禾黍多，无地放羊马。
唐乐府十首 乐边人:在乡身亦劳，在边腹亦饱。父兄若一处，任向边头老。
筑台词:前杵与后杵，筑城声不住。我愿筑更高，得见秦皇墓。
秦娥:秦娥十四五，面白于指爪。羞人夜采桑，惊起戴胜鸟。
牧童:牧童见客拜，山果怀中落。昼日驱牛归，前溪风雨恶。
游蜀回简友人:别来十二月，去到漏天边。不是因逢闰，还应是来年。
闻北虏入灵州二首 一:河冰一夜合，虏骑入灵州。岁岁征兵去，难防塞草秋。
闻北虏入灵州二首 二:见说灵州战，沙中血未干。将军日告急，走马向长安。
送友人下第归感怀:帝里春无意，归山对物华。即应来日去，九陌踏槐花。
赠桂林友人:君家桂林住，日伐桂枝炊。何事东堂树，年年待一枝。
长安感怀:一第知何日，全家待此身。空将灞陵酒，酌送向东人。
题长孙桐树:一去龙门侧，千年凤影移。空余剪圭处，无复在孙枝。
渡汉江:岭外音书绝，经年复历春。近乡情更怯，不敢问来人。
嵩山夜还:家住东皋去，好采旧山薇。自省游泉石，何曾不夜归。
杂诫:带香入鲍肆，香气同鲍鱼。未入犹可悟，已入当何如。
四怨三愁五情诗十二首 其一怨:美人如新花，许嫁还独守。岂无青铜镜，终日自疑丑。
四怨三愁五情诗十二首 其二怨:庭花已结子，岩花犹弄色。谁令生处远，用尽春风力。
四怨三愁五情诗十二首 其三怨:短鬟一如螓，长眉一如蛾。相共棹莲舟，得花不如他。
四怨三愁五情诗十二首 其四怨:手推呕哑车，朝朝暮暮耕。未曾分得谷，空得老农名。
四怨三愁五情诗十二首 其一愁:远梦如水急，白发如草新。归期待春至，春至还送人。
四怨三愁五情诗十二首 其二愁:涧草短短青，山月朗朗明。此夜目不掩，屋头乌啼声。
四怨三愁五情诗十二首 其三愁:别家鬓未生，到城鬓似髪。朝朝临川望，灞水不入越。
四怨三愁五情诗十二首 其一情:东西是长江，南北是官道。牛羊不恋山，只恋山中草。
四怨三愁五情诗十二首 其二情:阿娇生汉宫，西施住南国。专房莫相妒，各自有颜色。
四怨三愁五情诗十二首 其三情:蛱蝶空中飞，夭桃庭中春。见他夫妇好，有女初嫁人。
四怨三愁五情诗十二首 其四情:槟榔自无柯，椰叶自无阴。常羡庭边竹，生笋高于林。
四怨三愁五情诗十二首 其五情:野雀空城饥，交交复飞飞。勿怪官仓粟，官仓无空时。
筑城三首 一:郎有蘼芜心，妾有芙蓉质。不辞嫁与郎，筑城无休日。
筑城三首 二:呜呜啄人鸦，轧轧上城车。力尽土不尽，得归亦无家。
筑城三首 三:筑人非筑城，围秦岂围我。不知城上土，化作宫中火。
自退:寒女面如花，空寂常对影。况我不嫁容，甘为瓶堕井。
早起:月堕沧浪西，门开树无影。此时归梦阑，立在梧桐井。
甲第:游人未入门，花影出门前。将军来此住，十里无荒田。
望不来:见花忆郎面，常愿花色新。为郎容貌好，难有相似人。
思不见:但见出门踪，不见入门迹。却笑山头女，无端化为石。
入关:衡门亦无路，何况入西秦。灸病不得穴，徒为采艾人。
元日:甲子今重数，生涯只自怜。殷勤元日日，欹午又明年。
公子家:种花满西园，花发青楼道。花下一禾生，去之为恶草。
田家二首 一:父耕原上田，子劚山下荒。六月禾未秀，官家已修仓。
田家二首 二:锄田当日午，汗滴禾下土。谁念盘中餐，粒粒皆辛苦。
杂怨:良人昨日去，明月又不圆。别时各有泪，零落青楼前。
乌夜啼:众鸟各归枝，乌乌尔不栖。还应知妾恨，故向绿窗啼。
起夜来:念远心如烧，不觉中夜起。桃花带露泛，立在月明里。
古别离:欲别牵郎衣，问郎游何处。不恨归日迟，莫向临邛去。
长安道:此地无驻马，夜中犹走轮。所以路傍草，少于衣上尘。
游子行:萱草生堂阶，游子行天涯。慈亲倚门望，不见萱草花。
送人及第归海东:东风日边起，草木一时春。自笑中华路，年年送远人。
对月二首 一:圆魄上寒空，皆言四海同。安知千里外，不有雨兼风。
对月二首 二:盈缺青冥外，东风万古吹。何人种丹桂，不长出轮枝。
苍颉台:先贤忧民诈，观迹成纲纪。自有书契来，争及结绳理。
荆山:良工指君疑，真玉却非玉。寄言怀宝人，不须伤手足。
自君之出矣:自君之出矣，鸾镜空尘生。思君如明月，明月逐君行。
妾薄命:妾命何太薄，不及宫中水。时时对天颜，声声入君耳。
君子行:君子慎所履，小人多所疑。尼甫至圣贤，犹为匡所縻。
储福宫:所忧目力尽，未问两足酸。云峯三十六，一一皆可观。
诗一首:小斋标新名，清风自成响。世累已破除，阳来道方长。
晚步少微阁:落日谢虚阁，横琴相对闲。片云将急雨，一笑失前山。
广轩夜望:点点万家灯，风清醉复醒。广轩高绝处，俯瞰一天星。
咏郢州:百年宋玉石，三里莫愁乡。地接荆门近，烟迷汉水长。
自君之出矣  其一:自君之出矣，心意远相随。拆破唐人绢，经经是双丝。
自君之出矣  其二:自君之出矣，玉鉴生尘垢。莲子种成荷，曷时可成藕。
自君之出矣  其三:自君之出矣，懒妆眉黛浓。愁心如屋漏，点点不移床。
春日曲:中妇扫蚕蚁，挈篮桑树间。小姑摘新茶，日斜下前山。
路上花:富女易生骄，贫女难保节。殷懃路上花，行人意先折。
湘江曲:湘江无潮水，日夜一向流。别心无彼此，两处各悠悠。
山中吟:小竖驱牛羊，日照山下道。山翁家业贫，青松不得老。
缲丝曲:荻箔争收茧，瓢轮斗卷丝。未充身上着，先卖给朝饥。
同地歌:堂前种黄葵，百结种葵畔。同地不同心，徒令永相见。
三阁词  其一:龚孔与丽华，迷昏竟宵昼。只知欢似前，岂知祸萌后。
三阁词  其二:三阁变瓦砾，欢乐一时休。草没石井栏，草亦为汝羞。
莫愁曲:莫愁石城住，今来无莫愁。只重石城水，曾泛莫愁舟。
三峡吟:山水七百里，上有青枫林。啼猿不自愁，愁落行人心。
寻僧:秋凈日晖晖，间行风满衣。寻僧虽不遇，折得菊花归。
钓鱼台:不慕渭水滨，岂借严陵境。巨人留神迹，持竿钓月影。
华亭百咏 顾亭林:旦暮潮流急，东西径路斜。无从质疑字，共属野王家。
华亭百咏 顾府君宅:萧萧兰若地，知是府君居。祠事今谁奉，吾来一叹吁。
华亭百咏 东庵异迹:地胜风雷吼，人疑涌海潮。将军英爽在，何物敢兴妖。
华亭百咏 金山:激浪闻澎湃，山神阴力多。风涛归指顾，海若敢谁何。
华亭百咏 安公像:浮钵来沧海，幡然厌世尘。补陀崖畔月，长照定中身。
华亭百咏 寒穴泉:濆涌悬崖下，泠泠注不穷。将期挹甘冷，弱水渐难通。
华亭百咏 苏州洋:已出天池外，狂澜尚尔高。蛮商识吴路，岁入几千艘。
华亭百咏 华亭谷:弥漫达迥野，潮汐往来频。惯识松陵路，重来不问津。
华亭百咏 八角井:浚极疑无底，丰棱定有因。沉沉中夜月，照影属何人。
华亭百咏 陆机茸:二陆为童日，驱驰屡忘归。至今桑柘响，禽鸟尚惊飞。
华亭百咏 柘湖:展武沈沦后，波澄一鉴明。桑田复更变，触目总柴荆。
华亭百咏 秦女祠:狼秦崇苛政，有女亦蒙冤。欲吊兴亡事，神应耻重论。
华亭百咏 唳鹤湖:洸荡云闲路，奫沦一水深。月光涵露重，遥听九皋音。
华亭百咏 三女冈:玉殓知无有，香魂计已销。频来吟楚些，岁久若为招。
华亭百咏 金山城:治盛周康世，东游岂信然。城闉亦隳废，门堞漫相传。
华亭百咏 前京城:庐落皆无有，依稀古堞存。登临认遗迹，林莽暮烟昏。
华亭百咏 昆山:岁久阡原变，平时草木深。英才没黄壤，旧事不堪寻。
华亭百咏 陆机宅:华亭今何在，千年谩有名。披榛问遗裔，寂寞一伤情。
华亭百咏 谷水:短棹经由处，风披藻荇香。中宵孤鹤唳，片月映沧浪。
华亭百咏 秦皇驰道:叹昔秦皇帝，何年此逸游。迢迢大堽路，千古为嗟羞。
华亭百咏 征北将军墓碑:畸岖寻古隧，衰草隠寒原。欲读将军事，丰碑祗半存。
华亭百咏 凤皇山:览德来何代，慵归丹穴藏。甘心化为石，万岁瑞吾皇。
华亭百咏 陆宝山:秘宝封坚石，山灵谨护藏。欲为中帑助，时复露辉光。
华亭百咏 畲山:人与室俱化，阴森松竹寒。时时见孤鹤，疑此守神丹。
华亭百咏 集贤里:冠盖游从日，欣然萃一乡。田原总如昨，谁复嗣余芳。
华亭百咏 白龙洞:呼吸湖中水，山椒寄此身。洞门风雨夜，电火逐霜鳞。
华亭百咏 石鱼:双鲤何年刻，悠然鬐鬛全。登临忽怀远，尺素若为传。
华亭百咏 秀道者塔:辛勤成鴈塔，俄赴积薪焚。静夜眈眈影，疑来护刻文。
华亭百咏 灵峰庵:路涌金沙地，高人此筑庵。为询林下客，妙语与谁参。
华亭百咏 芥子庵:林外三椽建，常思愒息时。莫教嫌迫窄，中有五须弥。
华亭百咏 淀山:殿阁辉金碧，遐观足画图。维舟一登览，误涉小方壶。
华亭百咏 三姑庙:神居阴物护，臬阈捍洪波。莫虑蛟龙怒，年来畏叱诃。
华亭百咏 莲巢:记得荷香里，蛾眉唱采莲。千年龟欲总，不见叶田田。
华亭百咏 鬼书:壮士为儒耻，捐躯志所甘。无名豫青史，幽愤亦何堪。
华亭百咏 孔宅:庙貌逾千祀，泥封古碣昏。传云素王宅，真赝与谁论。
华亭百咏 袁崧宅:疆场功成后，归来卜一邱。当时应种德，名字播千秋。
华亭百咏 俞塘:延袤三乡外，东流与海通。河神屡加惠，帆借往来风。
华亭百咏 鹤坡:索寞东郊远，仙禽尽此藏。梦回明月夜，林杪响圆吭。
华亭百咏 沙冈:千里平沙地，联通江海湄。谩传因激浪，疑是蚌成基。
华亭百咏 御史泾:疏凿人何在，流功几世余。农氓诵名氏，不数郑公渠。
华亭百咏 沪渎:泛泛松江水，迢迢笠泽通。万年知禹力，灌溉有余功。
华亭百咏 东堂:厅左清闲处，金猊罩宝香。令君今学道，来此吸朝阳。
华亭百咏 思齐堂:伊昔弦歌治，能声着海隅。升堂想遗迹，励志欲齐驱。
华亭百咏 月榭:檐角衔墙固，明疏护翠罗。公余秉谈麈，竟夕对金波。
华亭百咏 濯缨亭:舆梁斜倚处，檐影坠清流。往往抽簪者，常为孺子羞。
华亭百咏 石兽:刻凿知何谓，弥年亦有神。宵行无足怪，一吼已惊人。
华亭百咏 震桥:瓦木明丹垩，初期镇此方。石梁今欲圮，尤益富蛮商。
华亭百咏 小隠园:妆点林泉趣，销除市井心。平生跧伏计，到此意偏深。
华亭百咏 姚将军庙:阴功周邑境，南面固宜然。毋复论民事，神今惮改迁。
华亭百咏 赵店:日日黄尘路，喧豗涨市声。神灵自安此，不欲变名称。
华亭百咏 望云桥:忆昨登临日，卿云正四翔。重来穷目力，天末起祥光。
华亭百咏 石幢:矻立应千载，传因海眼成。蓬莱水清浅，曾不见敧倾。
华亭百咏 普照寺:高门收画戟，即此建精蓝。施予恩虽在，缁流绝不谈。
华亭百咏 弥陀阁:拄策徐徐上，回环佛顶游。九山俱在望，目断暮烟浮。
华亭百咏 罗汉院:邃宇中何有，台山五百尊。云何困人力，金像总尘昏。
华亭百咏 丁公桥:令威仙去后，遗迹叹成非。华表成乌有，何年见鹤归。
华亭百咏 云闲馆:邮亭临爽垲，杗廇架修虹。我亦轮蹄客，心期访士龙。
华亭百咏 福顺庙:门垣虽蠹坏，古屋尚深沈。鸟雀犹知避，斯民盍致钦。
华亭百咏 东岳行祠:明主东封后，龟蒙望益尊。巍然此行宇，时许荐苹蘩。
华亭百咏 西庵:蚤为儒冠误，齐心学竺干。而今林下塔，夜夜戒光圆。
华亭百咏 白龙潭:神物幽潜地，沧沧水接空。不缘尝应祷，谁识有殊功。
华亭百咏 毗卢庵:扪萝通一径，修竹蔽中篱。只有奎章在，龙神暗护持。
华亭百咏 西林:林外初晴后，斜阳满芰荷。频来指灵鹫，此去路无多。
华亭百咏 陆瑁养鱼池:谁得陶朱术，修池一水宽。皇恩浃鱼鳖，不复敢垂竿。
华亭百咏 小湖:猎猎风蒲外，渊渊明月秋。诗翁浮短艇，弭棹看浮鯈。
华亭百咏 湖桥:潋滟湖光好，荷风六月凉。倚栏吟不倦，鱼鸟亦相忘。
华亭百咏 唳鹤滩:养鹤人何在，湖边水尚清。唤回中夜梦，滩上戛然声。
华亭百咏 泳波亭:吕梁观已远，沂水浴应难。却倚亭前柳，时时照影寒。
华亭百咏 风月堂:夜静蒲萄皱，云舒玉鉴凉。筑堂人不见，樽酒暗相望。
华亭百咏 湖光亭:日暮虾须卷，亭中雅燕开。微风起苹末，波影动樽罍。
华亭百咏 道院:浄观今何在，唯余柏色新。栖栖抱瓮者，不是炼丹人。
华亭百咏 异木:蟠根知永远，曲干耸蛟虬。闽贾蒙私庇，年年此荐羞。
华亭百咏 显忠庙:俯拜祠堂下，遥思弼汉功。吁嗟孝宣帝，忘德太匆匆。
华亭百咏 东寺:爱此楞伽士，勤修戒行成。文龟亦知善，来听讲经声。
华亭百咏 证觉院:有人明七浄，蠠没缔良因。叹惜流风替，谁为无垢人。
华亭百咏 栖真庵:仙路多官府，真人未上升。松窗霜月白，相对诵黄庭。
华亭百咏 柳园:芳草池塘暖，东风桃杏繁。春归人亦散，寂寞锁园门。
华亭百咏 陆四公庙:晋杰云亡久，嘉名未遽湮。严祠坐遗像，犹解福吴民。
华亭百咏 南庵:施水功成后，眈眈梵宇深。升堂瞻貌象，默会祖师心。
华亭百咏 姜庵:阴曀楸梧里，鸟鸣落日中。九原人不作，明赞亦何功。
华亭百咏 望仙桥:鹤驾乘风去，千年竟不归。石梁凭望处，空复白云飞。
华亭百咏 三洞庵:勾曲山头客，遨游到市尘。星冠顶霜月，夜半正朝真。
华亭百咏 浄居院:明眼知何在，山门久寂然。宗风未沦替，还喜一镫传。
华亭百咏 冰檗庵:鳬舄栖迟地，池流一径斜。先生久清苦，不肯竞纷华。
华亭百咏 圆珠庵:定回人寂静，绕鼻碧莲香。却认循檐月，摩尼发夜光。
绍熙庚戌十月偕赵仲宗舜和潘谦之曾鲁仲游九峰芙蓉寿山纪行十首 过翠微院:古寺残僧少，孤村碧树围。明朝山下路，愁绝望烟归。
生平:生平因寡合，岁晚交更少。非干世俗薄，自是志量小。
刘正之宜楼四章  其一:春风满庭除，琴瑟亦静好。瓮中有欢伯，相祝以偕老。
刘正之宜楼四章  其二:屏山重回首，日暮起长思。鸿鴈来翩翩，共赋棠棣诗。
刘正之宜楼四章  其三:君家两宁馨，翠竹栖鸾凤。筦簟燕新居，孔释复抱送。
刘正之宜楼四章  其四:山以静故高，水以静故深。福禄岂外求，万感皆人心。
嘉兴道间二首  其一:平生事幽贞，足迹不出门。岁晚迫饥寒，暂得媒妁言。
长风纸平渡:剪纸铺平江，雁飞翚字双。秋山青隔岸，谁启读书窗。
韦驮天变相赞:横两腕中杵，现堆云里身。权中示权处，依旧是天人。
郁山主赞:野水小桥外，诸峰凛寒色。被馿子一交，至今翻不得。
政黄牛赞:人牛两相忘，又向桥边去。眼明双鹭鹚，无非是熟处。
懒残和尚赞:寒涕无暇收，高风自然足。客来知不知，吾芋恰新熟。
船子和尚赞:一桡复一桡，打着打不着。至今华亭上，犹更风波恶。
李源访圆泽赞:相看已了然，安用频频举。长笛不禁闻，又随烟棹去。
熊公见西山赞:一见能全机，隠身定无路。遇犹不遇时，病在回头处。
大道浴湫图赞:腥风怒涛中，信手拏得起。触拨老慈明，撺出拄杖子。
谢灵运赞:平生几緉屐，自觉山招我。不知身入画，只贪山色好。
陶渊明赞:和露锄豆苗，不觉日又夜。飘然从何来，定在南山下。
许宣平赞:全肩担荷时，落日重回首。世无相逢人，先生不在酒。
孟东野赞:人知琴无弦，无琴无人知。独立天地间，知音复是谁。
隠求斋  其二:朝同猿鸟吟，暮与麋鹿游。吾生有良愿，舍此当安求。
倒插花岩:怪石胆瓶窟，从天倒插花。九阳一样泽，生意为何差。
湖上:舟载闲云稳，湖光荡碧天。笑看沙上鸟，终日伴雏眠。
秋晚:断云送归雁，斜阳明晚枫。西风洒双鬓，醉倚危阑东。
寄何宜斋  其一:野笛雨中吹，楼高客梦危。春风在何许，披拂好花枝。
别毛沧洲:风雨三更梦，江湖万里心。青灯正愁绝，可惜不能琴。
题剡溪图:欲识诗清处，须来天尽头。可人一溪雪，催我上扁舟。
赠别:野树参差绿，山花零乱红。夕阳一樽酒，聊与故人同。
雨中:寒山草木疎，苍翠因雨湿。日暮来不来，前溪借蓑笠。
花珠二绝  其一:雨细成珠琲，纷纷入绿花。绿花无不湿，倾处又成波。
花珠二绝  其二:阶远滴成声，荷深圆又碎。风动水银收，亭亭开翡翠。
智果院:前辈经行处，壁间题小诗。梅花还好否，要见出尘姿。
嘲梅花:缄蘂怯寒风，清香已暗通。数株篱落外，生毓任元功。
梅花谢嘲:骚客多吟咏，无非泥酒杯。君知侬澹泊，岁岁几番来。
梅花自解:孤根在寒谷，无分逐东风。流辈刚言好，中心只固穷。
理发有白者:今年三十六，吾发白双茎。不耐秋霖滴，愁浓遣未平。
春去:春去留无计，残花更可人。多情玉蝴蝶，随雨伴香尘。
题镇厅西轩:焚香觉心清，观书消日永。门前剥啄稀，且喜官职冷。
十五夜月二绝  其一:闲来庭下立，月影照人清。偏到中秋好，迟眠已四更。
十五夜月二绝  其二:秋光初破蘂，香远逐人来。多是蟾宫种，何妨两处开。
十六夜月二首  其一:昨宵清不尽，今夜色增明。想见清虚殿，冰轮渐渐生。
十六夜月二首  其二:松风传地籁，花月满庭心。记得金台下，孤樽细细斟。
王梅磎题玉枕峰二绝  其一:静处翻千偈，忙中认一身。忽看枕峰句，便作是非人。
王梅磎题玉枕峰二绝  其二:向来云影卧，今日复如何。不是相知少，人间险处多。
中秋:中秋添月色，携酒上金台。世事无穷尽，江山入句来。
禹庙:当时计水功，直为万世利。梅梁破浪归，底事成儿戏。
题雁山行纪:当年雁来游，少憩存夜气。自从开此奇，便有草鞵费。
示法果院僧则:山深云卧冷，结屋在山椒。我意如云懒，随缘听海潮。
赠仁上人:尘事纷如扫，僧窗对竹开。欲酬清静债，一岁五番来。
天竺逢僧礼:于今僧辈少，学业又全疎。日莫山深处，相迎有浩初。
秋鱼眼:江湖毓羣鱼，水大随所拣。奈何世上人，寻到秋鱼眼。
寒芦四鸿  其一:芦叶满沙洲，鳬翁取次游。生绡纔半尺，占得江南秋。
寒芦四鸿  其二:见山真见山，翠满檐楣间。屏几漫画障，意足水墨闲。
救婆庙二首  其一:曲径接山阿，行人说救婆。须知闺室女，识见已争多。
救婆庙二首  其二:海水有枯竭，乔松易摧折。高名万古存，地志书英烈。
对酒:柳絮随风舞，金沙贴地开。为缘春满眼，不厌酒深杯。
偶成:风暖轻拖练，天寒皱作鞾。江湖只如此，今古几消磨。
戏题:雨后露华白，风前岚气清。秋心愁不展，垂白睡难成。
桃花菊:谁将秋菊蘂，故作小桃红。轻薄随时好，飘零风雨中。
雪霁:微雪寒侵暖，新晴风扫氛。天公念穑事，秋稼定如云。
苏成之庚申岁相别甲申岁方会甬东  其一:忆与成之别，于今廿五年。今朝复相见，话旧竹窗前。
苏成之庚申岁相别甲申岁方会甬东  其二:世态频频换，君心炯炯明。能言少时事，满座便风生。
探野航古梅:池边梅未绽，不是怯霜风。待得阳和到，清香一线通。
觉溪八景 龙门春浪:雷奔石壁间，瀑泻洞门侧。蜿蜒乘洪涛，变化莫可测。
觉溪八景 鳌头秋风:西风吹石岐，鳞甲起深辙。借问去来人，谁是骑鲸客。
觉溪八景 罗阜朝云:初生半崖阴，渐失双峰翠。倏忽满太虚，苍生望霖雨。
觉溪八景 潘溪夜月:溪月濯银盘，溪桥卧修軏。沙凈碧波寒，分明见蟾阙。
觉溪八景 隆福晚钟:山围古寺阴，曙隔鲸音发。悠扬三四声，唤上东林月。
觉溪八景 骊塘暮雨:飘萧鸥鹭群，淅沥孤蒲晚。云断山月明，新泉落前涧。
觉溪八景 水北书声:林馆碧溪阴，弦歌杂灯影。夜分犹吾伊，学海在人境。
觉溪八景 东源诗社:诗家在东皋，鸡林价争售。作者复几人，风月三千首。
杂兴:梅花亦何奇，偏得幽人爱。清寒风雪夜，一枝静相对。
西陵望:西陵终日望，不见有归桡。欲去犹回首，寒江起暮潮。
闺怨  其一:昨夜中秋月，含愁顾影频。空留可怜影，不见可怜人。
闺怨  其二:欲作辽阳梦，愁多自不成。错嫌乌臼鸟，半夜隔窗鸣。
舟中示同志:见说春帆外，康庐水石多。期君一把臂，长啸入烟萝。
塞下绝句:莫被封侯误，封侯似汉家。君看城下骨，万古一黄沙。
井莲坊:画梲文垂藻，蠲灾意已传。哲人思厌胜，东井刻荷莲。
偈颂二十九首  其二:教你不肯你，为君通一线。若是明眼人，觅甚腊月扇。
偈颂二十九首  其六:春无三日晴，夏无十日雨。蛇咬虾蟆声，更有众生苦。
偈颂二十九首  其九:今朝五月五，击动禾山鼓。鬰垒与神荼，欢呼齐起舞。
偈颂二十九首  其一○:虾蟆翻出阔，曲鳝草之长。门前飞八百，屋后走千张。
偈颂二十九首  其一二:叮咛损君德，无言真有功。任从沧海变，终不为君通。
偈颂二十九首  其一六:嗟见世间人，永劫堕迷津。不省这个意，修行徒苦辛。
偈颂二十九首  其二九:秋江清浅时，白鹭和烟岛。良哉观世音，全身入荒草。
颂古八首  其二:春风有时恶，春风有时好。人竞逐春风，却被春风恼。
颂古:狗子无佛性，泥捏活大圣。不是泗州人，说着也不信。
钓鱼:自小弄丝来，惊多去复回。沙头晚风起，波上夕阳开。
春晴:风雨惜春残，新晴为启关。白云归去尽，还我旧青山。
真戒僧首房昼寝:薄薄帘栊日，阴阴殿阁风。无人惊午梦，双蝶下花丛。
偈:世尊有密语，迦叶不覆藏。一夜落花雨，满城流水香。
虎跑泉:真驭遗踪古，寒泉泻石清。养源人莫测，流润济苍生。
癸水:癸水绕东城，刀兵不用忧。须勤疏道力，常使达潮头。
海棠:柔条还自立，绝色所不斗。昂然气格高，下视羣卉陋。
吊屈原:放逐臣之常，胡为乎汨江。不先于楚死，未免作秦降。
忆伯氏三首  其一:又见雁南飞，远行人未归。西风吹白发，肌瘦不胜衣。
忆伯氏三首  其二:又见雁南飞，行人几岁归。朔风吹病体，独对雪霏霏。
忆伯氏三首  其三:又见雁南飞，远人音信稀。东风吹梦去，一见貌颀颀。
偶书四首  其一:道抱阴阳妙，天行日月长。花开千种丽，叶下一般黄。
偶书四首  其二:青山万古色，几人曾赏心。萧萧木叶下，我坐复沉吟。
偶书四首  其三:独坐千峯下，偶马起徘徊。有谁相共笑，遥见隔溪梅。
偶书四首  其四:衡岳望嵩少，屹然河汉间。浮云自来往，谁肯拓关山。
题齐云阁:道人南山来，万里青云开。去念见本性，聚散真悠哉。
张良:六国亿万人，谁是报雠者。壮哉博浪沙，一击震天下。
实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻高兴若能从而绎之则有味也  其一:我病死无日，经书更穷年。少年宜若厉，诗酒勿留连。
实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻高兴若能从而绎之则有味也  其二:苦参道难学，放肆事容易。入脚不可深，骎骎成自弃。
实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻高兴若能从而绎之则有味也  其三:天道方愈怒，在人宜敬身。望于经吏内，严自作工程。
实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻高兴若能从而绎之则有味也  其四:岁月叹逾迈，入门事业难。战兢曾子意，岂可遂阑珊。
实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻高兴若能从而绎之则有味也  其五:我祖生文定，杰然继真儒。门风早衰飒，吾弟意何如。
次韵张汉卿梦庵十八咏 梦庵:兹庵路何许，云深不知处。梦觉两俱忘，始可蓦直去。
次韵张汉卿梦庵十八咏 勤斋:默岂交摩诘，谈何事阿戎。时行百物生，不息唯天工。
次韵张汉卿梦庵十八咏 妙用寮:空中一物无，于焉生万有。向此求神通，杯桊即非柳。
次韵张汉卿梦庵十八咏 玉沼:一泓湛无滓，遶砌如天成。须眉彻底见，风浪何曾生。
次韵张汉卿梦庵十八咏 碧溪庵:烟岚染秋黛，潺潺径大空。平畴藉光及，比屋饶千钟。
次韵张汉卿梦庵十八咏 山房:平生安乐地，不受利名煎。其中一空洞，寥寥无色天。
次韵张汉卿梦庵十八咏 喜老堂:生处本恬淡，得失诚酸辛。婆娑鬓渐秋，天地一闲人。
次韵张汉卿梦庵十八咏 宴默庵:法门建章富，法幢空处成。于此下一则，浮云涴太清。
次韵张汉卿梦庵十八咏 众香堂:秾熏知见林，燕坐观物化。鼻孔如撩天，可闻不可画。
次韵张汉卿梦庵十八咏 禅窟:胸中炯明月，一照万缘空。蝉蜕云霄表，堕地为儒宗。
次韵张汉卿梦庵十八咏 隠山岩:夫君活国手，爱此隠仙字。行再出刀圭，可使民久视。
次韵张汉卿梦庵十八咏 霞外:注目眇无际，彤云灿晚暾。心融八极表，欲辩已忘言。
次韵张汉卿梦庵十八咏 驻屐:缓步一徙倚，细数新条枚。悠然得真趣，独立迟谁来。
次韵张汉卿梦庵十八咏 月林:蟾窟有奇芳，殖根此茂密。人间万种香，企之不可及。
次韵张汉卿梦庵十八咏 积翠:万迭互团绕，风烟朝夕俱。三穴已扫竟，无复藏妖狐。
次韵张汉卿梦庵十八咏 醉宜:何人过三径，共此曲糱春。月下倩人扶，花影铺满身。
次韵张汉卿梦庵十八咏 澄漪:濯缨与濯足，均是沧浪水。个里不胜清，渭神爽应泚。
次韵张汉卿梦庵十八咏 听松:洒然清泠吹，过我十八公。飕飗喧宇宙，可奈此孤丛。
阿育王山有松万株乞亭名于真隠居士榜曰松风陆务观作诗因次韵:飕飕万峰顶，宇宙尽闻声。会得真消息，知予是强名。
赠傅得一  其二:相识三十年，身颠心不颠。有人还会得，即是地行仙。
题墨花:元功初剪刻，妙处极玄玄。醉墨谁家笔，于今合自然。
江月二首  其一:秋江与秋月，谁遣恰相和。借我蓑衣着，三人亦未多。
江月二首  其二:皎皎映澄漪，千寻没到时。篙师轻转橹，可惜碧琉璃。
姚和中母夫人年八十二殊增独无之叹因遗小罂使归为寿副以一绝:舍肉增长叹，分甘助浅斟。赠君椒柏酒，慰我蓼莪心。
长滩:乍脱惊涛恐，犹为曲木看。昔人憎胜母，吾亦畏长滩。
云庄耕者:莘野乐尧舜，谷口岂真卿。自是不可掩，区区非近名。
过东州境见耕:驱牛耕侧坡，牛困人柰何。我念田家苦，东州苦更多。
赤壁:白浪高于屋，风回熨帖平。周郎呼不醒，久立听江声。
读中兴碑:辞本春秋作，聱翁策固长。漫嗟褒贬迹，孰继老汾阳。
题学宫:峩峩玉城山，地势北龙冈。是中产人物，英杰常相望。
和姜邦杰感兴:枌梓交游尽，灵光岿独存。声名今绮皓，公论自推尊。
借庵  其一:吾师自有庵，何必从人借。闻道架虚空，大千同一舍。
借庵  其二:天地即吾庐，胡为号借居。赵州无住着，不用更还渠。
禁中闻杜鹃:飞叫入仙城，千门夜未扃。那知清禁里，却有野人听。
偶成:盥面知新瘦，看书觉近昏。风霜不相贷，老意与谁论。
海棠:绚丽繁霞彩，荧煌瑞锦堆。夜深疑睡去，日暖怕慵来。
呈杨方叔:老丑慵看镜，清狂爱作诗。唱酬真得侣，衰白亦相宜。
偶题:露叶明朝彩，云峯吐夕岚。山中无限景，诗力不相参。
腊中感春:小雨湿红蕤，轻飔动碧池。东君送消息，预作探春诗。
寄方叔游法轮寺三首  其一:山中境最静，静极恐关情。莫听流鶑语，应怀求友声。
寄方叔游法轮寺三首  其二:一别三四日，已怀千万情。醒心亭下水，先作夜吟声。
寄方叔游法轮寺三首  其三:境静约心兵，无由起妄情。拟将笙笛耳，同听夜泉声。
废桑畦种花  其一:课仆斸桑窠，从头尽种花。莫教聂子见，怪我不栽禾。
废桑畦种花  其二:种花真濩落，曾不救号寒。我自金芍药，从渠黑牡丹。
野步:江山客思满，云水稻田空。日坞悬秋实，霜林坠晚红。
公馆:公馆当清夜，移樽近北墉。秋声连蟋蟀，月色淡芙蓉。
修谒:偶尔事修谒，篮舆经近村。田夫不避客，袖手立衡门。
偶题:霜降水自落，春浓花欲迷。道心因老进，狂态逐时低。
永日:永日静无聊，空庭散欝陶。憩禽猜落果，乳雀趁飞毛。
种桃:种桃三百树，随处有开花。来年三二月，便是武陵家。
夏月山中闻鶑:深山五六月，犹自有鶑簧。只满幽人听，何如入建章。
鶑答:自是山禽侣，徒因语得新。不堪供贵玩，却作李山人。
菜羹二首  其一:拟续冰壶传，尝赓玉糁诗。蒸豚贵公子，却莫遣渠知。
菜羹二首  其二:一自入金门，屡蒙分玉食。今朝苜蓿盘，犹疑照初日。
秋霁:清秋初过雨，湿叶闪晴晖。数册文书静，一庭人事稀。
出门:出门谁与游，顾影恻我情。頼有木居士，作伴山中行。
吾家:吾家何处住，一嶂独成围。莫遣通樵斧，应嫌减翠微。
趋郡回:老去犹趋府，往来添客愁。丹枫渔舍晚，花麦野田秋。
小桥:小桥横野涧，物色自孤清。终日相晤语，松声与水声。
庭草  其二:幽幽庭下草，悟悦有禅味。君看红紫场，纷纭乱人意。
拄杖:脚力未须扶，时时踏莎径。爱君如友生，伴我山行兴。
出郭:岁暮偶出郭，斜阳带远村。雪松含腊意，沙水动春痕。
春晓:春来贪起早，春思还缭绕。一语破春愁，黄鹂韵清晓。
秋江柳:春暖和烟重，冬寒带雪稀。何如秋浦畔，含思独依依。
去燕:去燕忽若失，断蝉凄复连。不唯观物化，且以感流年。
乙卯种牡丹:课仆舁丰壤，辛勤种牡丹。不知从此去，更得几春看。
山中:山中有至乐，静者得其意。所以入山人，同来不同味。
晚来:晚来山气冷，松下独闲行。野鸟听人语，山灵警杖声。
立春前有雪:春前一寸雪，春后一犂金。万里烟瘴息，九农和气深。
有客:有客访山间，愁襟一笑宽。青灯亲软语，薄酒缓清欢。
十月:十月气候变，园林霜叶黄。余粮栖下亩，宿霭罩寒塘。
和虞守感秋二首  其一:莫忆鲈鱼美，吴天浪正浮。只应归梦到，千顷荻花秋。
和虞守感秋二首  其二:家音何用寄，邮置有沉浮。旦夕天边去，书来一雁秋。
初夏:松花金粉落，荷叶翠钿浮。啼鵙千山暮，一年春事休。
雪后双溪城外:雪消闲出郭，骑马踏山桥。池响冰澌落，泥融雁齿消。
涧上:晴蜻舞幽涧，水鹊立枯槎。予亦坐烟壑，有生俱有涯。
夜饮:风高霜挟月，酒暖夜生春。一曲清歌罢，华胥有醉人。
诸葛孔明:临发汉中时，精诚见表辞。此心谁尽了，死后有天知。
云岑:云岑抱秋阴，水木起夜色。原野渐萧条，田禾卷阡陌。
偶赋:不织不耕日，无忧无恼身。旷哉天地德，养此最闲人。
野坐:野坐花飞片，溪行水涨痕。山中闲日月，世上别乾坤。
不贪:人间五福少，世事罕兼全。将此不贪宝，延予有限年。
晚晴:草木肥梅雨，江山快晚晴。芳塘荷芰发，香泛葛衣轻。
赠汤仲辉郊居:木桥横野水，竹径踏晴沙。桑苎交阴处，中藏隠士家。
野步:倚杖立江干，丹枫迭嶂寒。何人三昧手，画我看秋山。
动植:动植凑东风，天机各自浓。花粘蜂股重，絮恋柳腰慵。
雪晴:六出弄阴机，新晴闪夕晖。余寒随雁去，残雪带春归。
再赠汤仲辉:肥遯元无闷，躬耕亦自娱。曲肱安陋巷，爱尔亦颜徒。
笙歌（二首） 一:新声虽自知，旧宠会应移。无令枣下吹，便作一枯枝。
嘲道士（题拟） 一:般若非愚智，破愚叹为智。道士若亡愚，我智药亦遗。
嘲道士（题拟） 二:一弹弹黄雀，已射两鵄鹗。弹弹黄雀足，射射鵄鹗腰。
又嘲:槁木犹应重，死灰方未然。既逢田甲尿，仍遭酷吏悬。
题童子寺五言（在太原□□北京）:西登童子寺，东望晋阳城。金川千点渌，汾水一条清。
诗（幷序） 一○五:忍辱收珍宝，嗔●捐福田。高心难见佛，下意得生天。
诗（幷序） 一○六:嗔恚灭功德，如火燎豪毛。百年修善业，一念恶能烧。
回波乐 二十九:荣利皆悉争，畏死复贪生。心神为俗网，蠢蠢暗中行。
拟达摩和尚颂二首（题拟） 一:心地邪花放，五叶逐根随。共造无明业，见被业风吹。
句:先朝六驾日，远虞附已深。（见《海录碎事》卷十）。
见远亭:高亭□可望，朝暮对溪山。野色轩楹外，霞光几席间。
晚过水北:寒川消积雪，冻浦渐通流。日暮人归尽，沙禽上钓舟。
寄题庄季裕静轩:云静天如水，风停海不波。请观如是相，夫子意如何。
颂古五首  其五:斋时一钵饭，饭后一觉睡。睡起去放尿，洗手成变异。
颂古六首  其三:甜瓜彻蒂甜，苦瓠连根苦。拈起枕子时，新罗夜打鼓。
江都燕:荒城春色里，花溅泪潺湲。社燕归无屋，营巢寄客船。
山寺晚归:登临兴未尽，落日苦催归。扶持出门去，山寒露湿衣。
偈二首  其二:今朝正月半，有事为君断。切忌两眼睛，被他灯火换。
颂古五首  其四:曾到不曾到，且吃一杯茶。待客只如此，冷淡是僧家。
偈三首  其二:仰面不见天，低头不见地。古剑髑髅前，大海波涛沸。
偈三首  其三:今年七十五，归作庵中主。珍重观世音，泥蛇吞石虎。
颂古二首  其二:背触人难会，凭君子细看。片云才出洞，遮却面前山。
箍桶颂:有漏教无漏，如何水泄通。既能圆密了，内外一真空。
葡萄:葡萄产西域，汉使斸根回。自到中原后，先从上苑栽。
杨花二首  其二:漫天方作雪，糁径忽铺毡。已是春如酒，那堪尔似绵。
题绿波亭:南浦江波绿，阳关柳色青。夕阳千古恨，分付短长亭。
朝阳峰:扶桑拥晴红，梧桐蔼深翠。鸣凤在高冈，昭昭圣王瑞。
妙高峰:仰止万仞高，巍巍插天碧。端如仁者静，妙处畴能识。
真隐峰:高人有真趣，林壑暂栖迟。悠悠经济心，未许巢由知。
凝翠东峰:东山欣仰止，岚光翠欲滴。驾言山中游，蓝衣照春色。
凝翠西峰:西峰高且峻，下有祈灵祠。来游适公暇，细和梁翁诗。
碧云峰:碧云高出山，飘如翠鸾舞。万里从飞龙，八方望霖雨。
送韦生酒:白露湿庭砌，皓月临前轩。此时去留恨，含思独无言。
采桑:春来南鴈归，日去西蚕远。妾思粉何极，客游殊未返。
远意:脉脉长摅气，微微不离心。叩头从此去，烦恼阿谁禁。
望月:天汉凉秋夜，澄澄一镜明。山空猨屡啸，林静鹊频惊。
句:年年人自老，日日水东流。庭芳自摇落，永念结中肠。
赋荆门:黄鸟翻红树，青牛卧绿苔。渚宫歌舞地，轻雾锁楼台。
望月:天汉凉秋夜，澄澄一镜明。山空猨屡啸，林静鹤频惊。
题玉泉溪:红叶醉秋色，碧溪弹夜弦。佳期不可再，风雨杳如年。
联句:珠帘半床月，青竹满林风。何事今宵景，无人解语同。
啰唝曲六首 一:不喜秦淮水，生憎江上船。载儿夫壻去，经岁又经年。
啰唝曲六首 二:借问东园柳，枯来得几年。自无枝叶分，莫怨太阳偏。
啰唝曲六首 三:莫作商人妇，金钗当卜钱。朝朝江口望，错认几人船。
啰唝曲六首 四:那年离别日，只道住桐庐。桐庐人不见，今得广州书。
啰唝曲六首 五:昨日胜今日，今年老去年。黄河清有日，白发黑无缘。
啰唝曲六首 六:昨日北风寒，牵船浦里安。潮来打缆断，摇橹始知难。
临终召客:气余三五喘，花剩两三枝。话别一尊酒，相邀无后期。
西江行:日下西塞山，南来洞庭客。晴空白鸟度，万里秋光碧。
春望词四首 一:花开不同赏，花落不同悲。欲问相思处，花开花落时。
春望词四首 二:揽草结同心，将以遗知音。春愁正断绝，春鸟复哀吟。
春望词四首 三:风花日将老，佳期犹渺渺。不结同心人，空结同心草。
春望词四首 四:那堪花满枝，翻作两相思。玉筯垂朝镜，春风知不知。
宣上人见示与诸公唱和:许厕高斋唱，涓泉定不如。可怜谯记室，流水满禅居。
风:猎蕙微风远，飘弦唳一声。林梢鸣淅沥，松径夜凄清。
月:魄依钩样小，扇逐汉机团。细影将圆质，人间几处看。
蝉:露涤清音远，风吹数叶齐。声声似相接，各在一枝栖。
池上双鸟:双栖绿池上，朝暮共飞还。更忆将雏日，同心莲叶间。
鸳鸯草:绿英满香砌，两两鸳鸯小。但娱春日长，不管秋风早。
罚赴边有怀上韦令公二首 一:闻道边城苦，今来到始知。羞将门下曲，唱与陇头儿。
罚赴边有怀上韦令公二首 二:黠虏犹违命，烽烟直北愁。却教严谴妾，不敢向松州。
结素鱼贻友人:尺素如残雪，结为双鲤鱼。欲知心里事，看取腹中书。
春闺怨:百尺井栏上，数株桃已红。念君辽海北，抛妾宋家东。
诗三百三首 五十一:吾心似秋月，碧潭清皎洁。无物堪比伦，教我如何说。
诗三百三首 八十一:碧涧泉水清，寒山月华白。默知神自明，观空境逾寂。
诗三百三首 八十八:瞋是心中火，能烧功德林。欲行菩萨道，忍辱护真心。
诗三百三首 一六五:闲自访高僧，烟山万万层。师亲指归路，月挂一轮灯。
诗三百三首 一六六:闲游华顶上，日朗昼光辉。四顾晴空里，白云同鹤飞。
诗三百三首 一百八十:多少天台人，不识寒山子。莫知真意度，唤作闲言语。
诗三百三首 二九七:身着空花衣，足蹑龟毛履。手把兔角弓，拟射无明鬼。
诗三百三首 三百二:沙门不持戒，道士不服药。自古多少贤，尽在青山脚。
拾遗二首新添 二:家有寒山诗，胜汝看经卷。书放屏风上，时时看一徧。
诗 八:嗟见世间人，永劫在迷津。不省这个意，修行徒苦辛。
壁上诗二首 二:本来无一物，亦无尘可拂。若能了达此，不用坐兀兀。
闻侯方儿来寇:羊皮赎去士，马革敛还尸。天下方无事，孝廉非哭时。
别三辅诸僧:去住俱为客，分悲损性情。共作无期别，谁能访死生。
余以咸亨元年在西京寻听于时与幷部处一法师莱州弘祎论师更有三二诸德同契鹫岭标心觉树然而一公属母亲之年老遂怀恋于幷州祎师遇玄瞻于江宁乃叙情于赡养玄逵既到广府复阻先期唯与晋州小僧善行同去神州故友索尔分飞印度新知冥焉未会此时踯躅难以为怀戏拟四愁聊题两绝 一:我行之数万，愁绪百重思。那教六尺影，独步五天陲。
余以咸亨元年在西京寻听于时与幷部处一法师莱州弘祎论师更有三二诸德同契鹫岭标心觉树然而一公属母亲之年老遂怀恋于幷州祎师遇玄瞻于江宁乃叙情于赡养玄逵既到广府复阻先期唯与晋州小僧善行同去神州故友索尔分飞印度新知冥焉未会此时踯躅难以为怀戏拟四愁聊题两绝 二:上将可陵师，匹士志难移。如论惜短命，何得满长祇。
西域寺:众美仍罗列，羣英已古今。也知生死分，那得不伤心。
送朱放:苦见人间世，思归洞里天。纵令山鸟语，不废野人眠。
送人得荡子归倡妇:垂涕凭回信，为语柳园人。情知独难守，又是一阳春。
天姥岑望天台山:天台众峯外，华顶当寒空。有时半不见，崔嵬在云中。
远公墓:古墓石棱棱，寒云晚景凝。空悲虎溪月，不见鴈门僧。
杂诗 三:极目观前境，寂寞无一人。回头看后底，影亦不随身。
杂诗 六:十方同聚会，个个学无为。此是选佛场，心空及第归。
月夜泛舟:西塞长云尽，南湖片月斜。漾舟人不见，卧入武陵花。
赠柳喜得嵩山法门自号嵩山老:一见嵩山老，吾生恨太迟。问君年几许，曾出上皇时。
酬李补阙纾:不住东林寺，云泉处处行。近臣那得识，禅客本无名。
湖南兰若示大乘诸公:未到无为岸，空怜不系舟。东山白云意，岁晚尚悠悠。
送王郎中:惜别远相送，却成惆怅多。独归回首处，争那暮山何。
江行无题一百首 一:倾酒向涟漪，乘流欲去时。寸心同尺璧，投此报冯夷。
江行无题一百首 二:江曲全萦楚，云飞半自秦。岘山回首望，如别故乡人。
江行无题一百首 三:浦烟含夜色，冷日转秋旻。自有沈碑在，清光不照人。
江行无题一百首 四:楚岸云空合，楚城人不来。祗今谁善舞，莫恨废章台。
江行无题一百首 五:行背青山郭，吟当白露秋。风流无屈宋，空咏古荆州。
江行无题一百首 六:晚来渔父喜，网重欲收迟。恐有长江使，金钱愿赎龟。
江行无题一百首 七:去指龙沙路，徒悬象阙心。夜凉无远梦，不为偶闻砧。
江行无题一百首 八:雾云疎有叶，雨浪细无花。稳放扁舟去，江天自有涯。
江行无题一百首 九:好日当秋半，层波动旅肠。已行千里外，谁与共秋光。
江行无题一百首 十:润色非东里，官曹更建章。宦游难自定，来唤棹船郎。
江行无题一百首 十一:夜江清未晓，徒惜月光沉。不是因行乐，堪伤老大心。
江行无题一百首 十二:翳日多乔木，维舟取束薪。静听江叟语，尽是厌兵人。
江行无题一百首 十三:箭漏日初短，汀烟草未衰。雨余虽更绿，不是采苹时。
江行无题一百首 十四:山雨夜来涨，喜鱼跳满江。岸沙平欲尽，垂蓼入船窗。
江行无题一百首 十五:渚边新鴈下，舟上独凄凉。俱是南来客，怜君缀一行。
江行无题一百首 十六:云密连江暗，风斜着物鸣。一杯真战将，笑尔作愁兵。
江行无题一百首 十七:柳拂斜开路，篱边数户村。可能还有意，不掩向江门。
江行无题一百首 十八:不识相如渴，徒吟子美诗。江清惟独看，心外更谁知。
江行无题一百首 十九:牵路沿江狭，沙崩岸不平。尽知行处险，谁肯载时轻。
江行无题一百首 二十:憔悴异灵均，非谗作逐臣。如逢渔父问，未是独醒人。
江行无题一百首 二十一:水含秋夜静，云带夕阳高。诗癖非吾病，何妨吮短豪。
江行无题一百首 二十二:带舟维古岸，还似阻西陵。箕伯无多怒，回头讵不能。
江行无题一百首 二十三:秋云久无雨，江燕社犹飞。却笑舟中客，今年未得归。
江行无题一百首 二十四:帆翅初张处，云鹏怒翼同。莫愁千里路，自有到来风。
江行无题一百首 二十五:佳节虽逢菊，浮生正似萍。故山何处望，荒岸小长亭。
江行无题一百首 二十六:月下江流静，村荒人语稀。鹭鸳虽有伴，仍共影双飞。
江行无题一百首 二十七:斗转月未落，舟行夜已深。有村知不远，风便数声砧。
江行无题一百首 二十八:棹惊沙鸟迅，飞溅夕阳波。不顾鱼多处，应防一目罗。
江行无题一百首 二十九:行到楚江岸，苍茫人正迷。秪如秦塞远，格磔鹧鸪啼。
江行无题一百首 三十:渐觉江天远，难逢故国书。可能无往事，空食鼎中鱼。
江行无题一百首 三十一:岸草连荒色，村声乐稔年。晚晴贪获稻，闲却采菱船。
江行无题一百首 三十二:滩浅多游鹭，江清易见鱼。怪来吟未足，秋物欠红蕖。
江行无题一百首 三十三:蛩响依沙草，萤飞透水烟。夜凉谁咏史，空泊运租船。
江行无题一百首 三十四:睡稳叶舟轻，风微浪不惊。人居芦苇岸，终夜动秋声。
江行无题一百首 三十五:自念平生意，曾期一郡符。可知因谪宦，斑鬓入江湖。
江行无题一百首 三十六:水天凉夜月，不是少清光。好景随人物，秦淮忆建康。
江行无题一百首 三十七:古来多思客，摇落恨江潭。今日秋风至，萧疎过沔南。
江行无题一百首 三十八:映竹疑村好，穿芦觉渚幽。渐安无旷土，姜芋当农收。
江行无题一百首 三十九:烟渚复烟渚，画屏休画屏。引愁天末去，数点暮山青。
江行无题一百首 四十:秋风动客心，寂寂不成吟。飞上危樯立，莺啼报好音。
江行无题一百首 四十一:见底高秋水，开怀万里天。旅吟还有伴，沙柳数枝蝉。
江行无题一百首 四十二:九日自佳节，扁舟无一杯。曹园旧罇酒，戏马忆高台。
江行无题一百首 四十三:兵火有余烬，贫村纔数家。无人争晓渡，残月下寒沙。
江行无题一百首 四十四:渚禽菱芡足，不向稻粱争。静宿凉湾月，应无失侣声。
江行无题一百首 四十五:轻云未扑霜，树杪橘初黄。行是知名物，过风过水香。
江行无题一百首 四十六:土旷深耕少，江平远钓多。平生皆弃本，金革竟如何。
江行无题一百首 四十七:海月非常物，等闲不可寻。披沙应有地，浅处定无金。
江行无题一百首 四十八:风晚冷飕飕，芦花已白头。旧来红叶寺，堪忆玉京秋。
江行无题一百首 四十九:渺渺望天涯，清涟浸赤霞。难逢星汉使，乌鹊日乘槎。
江行无题一百首 五十:风好来无阵，云开去有踪。钓歌无远近，应喜罢艨艟。
江行无题一百首 五十一:吴疆连楚甸，楚俗异吴乡。谩把罇中物，无人啄蟹黄。
江行无题一百首 五十二:岸绿野烟远，江红斜照微。撑开小渔艇，应到月明归。
江行无题一百首 五十三:雨余江始涨，漾漾见流薪。曾叹河中木，斯言忆古人。
江行无题一百首 五十四:垂露晚犹浓，清风不易逢。涉江虽已晚，高树搴芙蓉。
江行无题一百首 五十五:乘舟维夏口，烟野独行时。不见头陀寺，空怀幼妇碑。
江行无题一百首 五十六:晚泊武昌岸，津亭疎柳风。数株曾手植，好事忆陶公。
江行无题一百首 五十七:舟航依浦定，星斗满江寒。若比阴霾日，何妨夜未阑。
江行无题一百首 五十八:近戍离金落，孤岑望火门。惟将知命意，潇洒向乾坤。
江行无题一百首 五十九:丛菊生堤上，此花长后时。有人还采掇，何必在春期。
江行无题一百首 六十:景夕残霞落，秋寒细雨晴。短缨何用濯，舟在月中行。
江行无题一百首 六十一:堤坏漏江水，地坳成野塘。晚荷人不折，留取作秋香。
江行无题一百首 六十二:左宦终何路，摅怀亦自宽。襞笺嘲白鹭，无意喻枭鸾。
江行无题一百首 六十三:楼空人不归，云白去时衣。黄鹤无心下，长应笑令威。
江行无题一百首 六十四:白帝朝惊浪，阳台暮映云。等闲生险易，世路秪如君。
江行无题一百首 六十五:橹慢生轻浪，帆虚带白云。客船虽狭小，容得瘦将军。
江行无题一百首 六十六:静看秋江水，风微浪渐平。人间驰竞处，尘土自波成。
江行无题一百首 六十七:风借帆方疾，风回棹却迟。较量人世事，不校一毫厘。
江行无题一百首 六十八:咫尺愁风雨，匡庐不可登。秪疑云雾窟，犹有六朝僧。
江行无题一百首 六十九:江草何多思，冬青尚满洲。谁能惊鵩鸟，作赋为沙鸥。
江行无题一百首 七十:幸有烟波兴，宁辞笔砚劳。缘情无怨刺，却似反离骚。
江行无题一百首 七十一:沙上独行时，高吟到楚词。难将垂岸蓼，盈把当江蓠。
江行无题一百首 七十二:秋寒鹰隼健，逐雀下云空。知是江湖客，无心击塞鸿。
江行无题一百首 七十三:幽怀念烟水，长恨隔龙沙。今日滕王阁，分明见落霞。
江行无题一百首 七十四:江流何渺渺，怀古独依依。渔父非贤者，芦中但有矶。
江行无题一百首 七十五:风雨正甘寝，云霓忽晓晴。放歌虽自遣，一岁又峥嵘。
江行无题一百首 七十六:幽思正迟迟，沙边濯弄时。自怜非博物，犹未识凫葵。
江行无题一百首 七十七:曾有烟波客，能歌西塞山。落花惟待月，一钓紫菱湾。
江行无题一百首 七十八:千顷水纹细，一拳岚影孤。君山寒树绿，曾过洞庭湖。
江行无题一百首 七十九:光阔重湖水，低斜远鴈行。未曾无兴咏，多谢沈东阳。
江行无题一百首 八十:晚菊绕江垒，忽如开古屏。莫言时节过，白日有余馨。
江行无题一百首 八十一:日落长亭晚，山门步障青。可怜无酒分，处处有旗亭。
江行无题一百首 八十二:远岸无行树，经霜有伴红。停船搜好句，题叶赠江枫。
江行无题一百首 八十三:身世比行舟，无风亦暂休。敢言终破浪，惟愿稳乘流。
江行无题一百首 八十四:数亩苍苔石，烟蒙鹤卵洲。定因词客遇，名字始风流。
江行无题一百首 八十五:兴闲停桂楫，路好过松门。不负佳山水，还开酒一樽。
江行无题一百首 八十六:短檝休敲桂，孤根自驻萍。自怜非剑气，空向斗牛星。
江行无题一百首 八十七:高浪如银屋，江风一发时。笔端降太白，才大语终奇。
江行无题一百首 八十八:细竹渔家路，晴阳看结罾。喜来邀客坐，分与折腰菱。
江行无题一百首 八十九:平湖五百里，江水想通波。不奈扁舟去，其如决计何。
江行无题一百首 九十:数逢云断处，去岸映高山。身到章江日，应犹未得闲。
江行无题一百首 九十一:一湾斜照水，三版顺风船。未敢相邀钓，劳生只自怜。
江行无题一百首 九十二:江雨正霏微，江村晚渡稀。何曾妨钓艇，更待得鱼归。
江行无题一百首 九十三:新野旧楼名，浔阳胜赏情。照人长一色，江月共凄清。
江行无题一百首 九十四:愿饮西江水，那吟北渚愁。莫教留滞迹，远比蔡昭侯。
江行无题一百首 九十五:湖口分江水，东流独有情。常时好风物，谁伴谢宣城。
江行无题一百首 九十六:浔阳江畔菊，应似古来秋。为问幽栖客，吟时得酒不。
江行无题一百首 九十七:高峯有佳号，千尺倚寒风。若使炉烟在，犹应为上公。
江行无题一百首 九十八:万木已清霜，江边村事忙。故溪黄稻熟，一夜梦中香。
江行无题一百首 九十九:楚水苦萦回，征帆落又开。可缘非直路，却有好风来。
铜雀妓二首 一:严妆垂玉筯，妙舞对清风。无复君王顾，春来起渐慵。
铜雀妓二首 二:歌咽新翻曲，香销旧赐衣。陵园春雨暗，不见六龙归。
春闺二首 一:寒食月明雨，落花香满泥。佳人持锦字，无雁寄辽西。
春闺二首 二:欲剪宜春字，春寒入剪刀。辽阳在何处，莫望寄征袍。
访僧不遇:寻僧已寂寞，林下锁山房。松竹虽无语，牵衣借晚凉。
田上:雨足高田白，披蓑半夜耕。人牛力俱尽，东方殊未明。
月夕:月上随人意，人闲月更清。朱楼高百尺，不见到天明。
槿花:槿花不见夕，一日一回新。东风吹桃李，须到明年春。
西施滩:宰嚭亡吴国，西施陷恶名。浣纱春水急，似有不平声。
江上逢故人:故里琴樽侣，相逢近腊梅。江村买一醉，破泪却成咍。
牧竖:牧竖持蓑笠，逢人气傲然。卧牛吹短笛，耕却傍溪田。
过农家:欲羡农家子，秋新看刈禾。苏秦无负郭，六印又如何。
江夕:江心秋月白，起柁信潮行。蛟龙化为人，半夜吹笛声。
春墅:蛙声近过社，农事忽已忙。邻妇饷田归，不见百花芳。
江村:日暮片帆落，江村如有情。独对沙上月，满船人睡声。
拟乐府子夜四时歌四首 一:吴子爱桃李，月色不到地。明朝欲看花，六宫人不睡。
拟乐府子夜四时歌四首 二:凉轩待月生，暗里萤飞出。低回不称意，蛙鸣乱清瑟。
拟乐府子夜四时歌四首 三:月色明如昼，虫声入户多。狂夫自不归，满地无天河。
拟乐府子夜四时歌四首 四:银缸照残梦，零泪沾粉臆。洞房犹自寒，何况关山北。
寄人二首 一:花上断续雨，江头来去风。相思春欲尽，未遣酒尊空。
寄人二首 二:澹澹长江水，悠悠远客情。落花相与恨，到地一无声。
江鸥:白鸟波上栖，见人懒飞起。为有求鱼心，不是恋江水。
春晚:三月寒食时，日色浓于酒。落尽墙头花，莺声隔原柳。
汉宫词:独诏胡衣出，天花落殿堂。他人不敢妬，垂泪向君王。
旅行:少壮经勤苦，衰年始浪游。谁怜不龟手，他处却封侯。
班婕妤:宠极辞同辇，恩深弃后宫。自题秋扇后，不敢怨春风。
元日有题:十载元正酒，相欢意转深。自量麋鹿分，只合在山林。
古树:古树春风入，阳和力太迟。莫言生意尽，更引万年枝。
春题二首 一:青春未得意，见花却如雠。路逢白面郎，醉插花满头。
春题二首 二:满眼桃李花，愁人如不见。别有惜花人，东风莫吹散。
长安春:长安牡丹开，绣毂辗晴雷。若使花长在，人应看不回。
病起二首 一:病起春已晚，曳筇伤绿苔。强攀庭树枝，唤作花未开。
病起二首 二:病起遶庭除，春泥黏屐齿。如从万里来，骨肉满面喜。
峡路:清猨啼不住，白水下来新。八月莫为客，夜长愁杀人。
长门怨:长门春欲尽，明月照花枝。买得相如赋，君恩不可移。
月夕有怀:圆光照一海，远客在孤舟。相忆无期见，中宵独上楼。
夜泊九江:夜泊江门外，欢声月里楼。明朝归去路，犹隔洞庭秋。
寒食夜:满地梨花白，风吹碎月明。大家寒食夜，独贮望乡情。
归燕:海燕频来去，西人独滞留。天边又相送，肠断故园秋。
长安春:珠箔映高柳，美人红袖垂。忽闻半天语，不见上楼时。
寒食日戏赠李侍御:十二街如市，红尘咽不开。洒蹄骢马汗，没处看花来。
题壁:院似禅心静，花如觉性圆。自然知了义，争肯学神仙。
句:风回山火断，朝落岸冰高。名终埋不得，骨任朽何妨。
春草:不独满池塘，梦中佳句香。春风有余力，引上古城墙。
金谷园:当年歌舞时，不说草离离。今日歌舞尽，满园秋露垂。
夏日东斋:三庚到秋伏，偶来松槛立。热少清风多，开门放山入。
南朝:三篱盖驰道，风烈一无取。时见牧牛童，嗔牛吃禾黍。
言怀:出山不得意，谒帝值戈鋋。岂料为文日，翻成用武年。
寒食日题杜鹃花:一朵又一朵，并开寒食时。谁家不禁火，总在此花枝。
滕王阁春日晚望:凌春帝子阁，偶眺日移西。浪势平花坞，帆阴上柳堤。
芭蕉:一种灵苗异，天然体性虚。叶如斜界纸，心似倒抽书。
题惠严寺:人莫嫌山小，僧还爱寺灵。殿高神气力，龙活客丹青。
蛱蝶行:东园宫草绿，上下飞相逐。君恩不禁春，昨夜花中宿。
东西行:种荷玉盆里，不及沟中水。养雉黄金笼，见草心先喜。
失题 一:春泪烂罗绮，泣声抽恨多。莫滴芙蓉池，愁伤连蔕荷。
失题 二:一朵花叶飞，一枝花光彩。美人惜花心，但愿春长在。
寄僧知干:貌高清入骨，帝里旧临坛。出语经相似，行心佛证安。
洛中有怀:潺潺伊洛河，寂寞少恩波。銮驾久不幸，洛阳春草多。
送魏山韦处士:阴阴亭际间，相顾惨离颜。一片云飞去，嵯峨空魏山。
长信宫:莫问古宫名，古宫空有城。惟应东去水，不改旧时声。
高楼:远天明月出，照此谁家楼。上有罗衣裳，凉风吹不休。
岑公岩:南溪有仙涧，咫尺非人间。泠泠松风下，日暮空苍山。
宫怨:泪干红落脸，心尽白垂头。自此方知怨，从来岂信愁。
惜花:无语与花别，细看枝上红。明年又相见，还恐是愁中。
寄内:已复山上山，何当口中口。写兹秋下心，寄我女边帚。
方稚川恕斋五绝  其一:求仁亦多途，取近惟一路。内恕以及人，知君用心处。
方稚川恕斋五绝  其二:安宅旷弗居，浪自分彼己。傥由恕门归，天下一人耳。
方稚川恕斋五绝  其三:此道固非浅，圣门两三人。佳名长在眼，无实勿为宾。
方稚川恕斋五绝  其四:一心贯羣伦，乃是吾祖事。耳孙不绳武，愧子两大字。
方稚川恕斋五绝  其五:视后而着鞭，书此以自儆。一言行终身，要处君已领。
除夕:房州亦是家，守岁落灯花。乡信长凭雁，僧餐自施鸦。
游惠山偶书:春到梵王家，千林已着花。小桃无限思，竹外一枝斜。
端午日帖子词 皇帝合六首 其四:露畹撷兰苕，金波丽碧霄。早闻雕辇降，还待紫宸朝。
端午日帖子词 皇帝合六首 其五:内苑属嘉辰，初收百药新。预知氛疠息，天意在生民。
端午日帖子词 皇帝合六首 其六:浅囿含桃老，雕盘角黍香。九重端扆处，星火正离方。
端午日帖子词 皇后合五首 其四:浴兰同故事，戏草楚遗风。不是天家意，勤劳念女红。
端午日帖子词 皇后合五首 其五:洞户花阴浅，天阶日景迟。糉成八九子，缕结就千丝。
端午日帖子词 夫人合五首 其四:画阁方裁扇，寒塘又凿冰。蓬壶山四彻，何处是炎蒸。
端午日帖子词 夫人合五首 其五:仙宇赐符时，仙蓂叶尚稀。晓来金屋静，同侍玉皇归。
白龟泉:灵台尘不止，尘止非灵台。爱此一泓水，曾栖灵物来。
散花词  其一:绛节徘徊引，天花散漫飞。高真无染着，片片不沾衣。
散花词  其二:八陛旋瑶级，千花扬锦英。绿渟并紫奈，焕丽不知名。
散花词  其三:浅浅黄金萼，匀匀白玉英。天风随御驾，吹满九重城。
散花词  其四:绰约萦空际，缤纷落座隅。韶华长不老，何处觅仙都。
散花词  其六:圣境三千岁，仙花始一开。如何金箓会，并奉列真来。
散花词  其七:几席延飙驭，香灯建宝坛。丹心无可献，碎锦洒云端。
散花词  其八:碧绿相差次，红黄迭浅深。化工应自失，雕斵本何心。
散花词  其九:洞案炉烟起，无为道德香。同根无异气，喷鼻更芬芳。
题芙蓉锦鸡图:秋劲拒霜盛，峨冠锦羽鸡。已知全五德，安逸胜鳬鹥。
汧州作  其一:国破山河在，人非殿宇空。中兴何日是，搔首赋车攻。
汧州作  其二:国破山河在，宫庭荆棘春。衣冠今左衽，忍作北朝臣。
海棠通花凤:锦棠天与丽，映日特妖娆。五色绚仪凤，真堪上翠翘。
杏花鹦鹉:并亚陇云飞，稳巢文杏枝。高栖良自得，蜂蝶莫相疑。
千叶碧桃苹茄:太平蜀雀异，仍映碧桃间。一秀三千岁，高枝永共攀。
聚八仙倒挂儿:垂身如逮下，名冠八仙中。最是天真处，樱桃一点红。
桃竹黄莺:出谷传声美，迁乔立志高。故教桃竹映，不使近蓬蒿。
金林檎游春莺:佳名何拔萃，美誉占游春。三月来禽媚，嬉娱异众伦。
香梅山白头:山禽矜逸态，梅粉弄轻柔。已有丹青约，千秋指白头。
拟桃叶团扇歌三首  其一:倚杼织冰纨，殷勤作团扇。为君惜朱颜，相期日相见。
拟桃叶团扇歌三首  其二:裁纨作团扇，纤纤如白玉。歳寒不改姿，持用可郎目。
拟桃叶团扇歌三首  其三:团扇复团扇，团扇亦已好。但恐秋风至，弃捐在中道。
次韵韦深道独乐堂十绝  其一:廊庙登元勋，四海歌画一。羣公各交章，君乃卜少室。
次韵韦深道独乐堂十绝  其二:人生几蜡屐，千古一草堂。得失了自判，较然不须量。
次韵韦深道独乐堂十绝  其三:棐几坐永日，岩花动微风。未知堂中人，此乐谁与同。
次韵韦深道独乐堂十绝  其四:达人信死生，过眼阅暖冷。了知梦境中，此味独差永。
次韵韦深道独乐堂十绝  其五:曩喜韦苏州，有句尽平淡。只今把君诗，去眼不可暂。
次韵韦深道独乐堂十绝  其六:鬻钱走京师，我笑员半千。玉阶求自试，北牖输高眠。
次韵韦深道独乐堂十绝  其七:闻君开华堂，图书富千古。应笑碧衣郎，试吏坐蓝缕。
次韵韦深道独乐堂十绝  其八:爱酒惜杯干，懒衣愁客至。世无锦江翁，谁识幽人意。
次韵韦深道独乐堂十绝  其九:草木各有态，臭味久已分。愿言兰芷藂，东风佩微薫。
次韵韦深道独乐堂十绝  其一○:跂首望蘅皋，远目聊增明。相逢定何夕，剧谈到参横。
回文偈四首  其二:会解垂要理，真诠羡非深。意大谁教指，因缘善归心。
回文偈四首  其三:解垂要理真，诠羡非深意。大谁教指因，缘善归心会。
述字回文偈七首  其二:求比旧前忧，依述最亨知。休以佑然留，希佛背生推。
述字回文偈七首  其三:比旧前忧依，述最亨知休。以佑然留希，绅背生推求。
述字回文偈七首  其四:旧前忧依述，最亨知休以。佑然留希佛，背生推求比。
述字回文偈七首  其五:前忧依述最，亨知休以佑。然留希佛背，生推求比旧。
述字回文偈七首  其六:忧依述最亨，知休以佑然。留希佛背生，推求比旧前。
述字回文偈七首  其七:依述最亨知，休以佑然留。希佛背生推，求比旧前忧。
述字倒回文三首  其二:依忧前旧比，求推生背佛。希留然佑以，休知亨最述。
述字倒回文三首  其三:忧前旧比求，推生背佛希。留然佑以休，知亨最述依。
回文偈二首  其一:教训大宽深，古羡协真齐。要运解观心，苦善业因迷。
试赵昌国:秋风雪月天，花竹鹤云烟。诗酒春池雨，山僧道柳泉。
赐陈抟  其二:餐霞成鹤骨，饵药驻童颜。静想神仙事，忙中道路闲。
寄浮山远禅师:杨广山头草，凭君待价焞。异苗翻茂处，深密固灵根。
寄侍郎五曙偈:吾年八十五，修因至于此。问我归何处，顶相终难睹。
闻堕薪有省作偈:扑落非他物，纵横不是尘。山河及大地，全露法王身。
送人谒柳开:柳墙高于花，怒飞方可至。奇哉游夏徒，吐辞作雄翅。
偈:胡僧金锡光，为法到汾阳。六人成大器，劝请为敷扬。
偈:汾阳有三诀，衲曾难辨别。更拟问如何，拄杖蓦头揳。
三玄偈三首  其一:须用直须用，心意莫定动。三岁师子吼，十方没狐种。
三玄偈三首  其二:我有真如性，如同幕里隠。批破六门关，愿出毗卢印。
干越亭:越国启封后，余地连吴楚。事着因一时，留名遂千古。
偈:大地雪漫漫，春风依旧寒。说禅说道易，成佛成祖难。
偈:晨鸡报晓灵，粥后便天明。灯笼犹瞌睡，露柱却惺惺。
示众偈:天晴盖却屋，乘干刈却禾。早输王税了，鼓腹唱巴歌。
春日登大悲阁二首  其一:碧天临迥阁，晴雪点山屏。夕烟侵冷箔，明月敛闲亭。
春日登大悲阁二首  其二:袅霞披迥殿，香雾拥轻帘。晓花歌静院，芳树捧晴檐。
偈:心空如太空，豁然无可触。一真法界中，灵照常安住。
自警:清澄寂灭海，明浄涅盘天。到此方知乐，休躭浊睡眠。
坚凝:了知起灭意，决定生死根。不复随缘转，是名不动尊。
造化因心偈:赋象各由心，影响无欺诈。元无造化工，羣生自造化。
意不求如  其二:风花荣落速，水月浄明深。物物观天理，资吾入道心。
拟古人诗:今人学宴坐，不免寻思过。欲免寻思过，但知学宴坐。
拟庞居士诗:人爱贵而富，我爱白而虚。富贵荣辱会，虚白吉祥居。
偈  其一:起灭心不停，生化形无数。奇哉大丈夫，自在空中住。
偈  其二:一切是非薮，皆从外听成。我是厌闻者，反听存灵响。
偈  其三:求听存灵响，冥心合太虚。清融浮想尽，名曰小无余。
拟白乐天诗:权要亦有苦，苦在当忧责。闲慢亦有乐，乐在无萦迫。
具足观修诀:三空一不空，悟入势孤雄。得道加殊称，超天自在公。
拟白乐天诗:心不择时息，书不择时观。达理意无碍，豁如天地宽。
诗一首:貌愚愚谷邃，道醉醉乡春。愚醉无迷谬，伊予意又新。
拟白乐天诗:多图果何益，只自劳奔竞。不如收身心，凝然成静定。
诗一首:宜城征美酝，汉水得佳舫。登岘思前哲，游池醉夕阳。
句  其一:安得大金柅，制彼日月轮。免同流水车，今人续古人。
长安道中:游子辞乡早，高堂亲已老。燕来不东飞，寄书何日到。
题思归鸟:高枝枝上鸟，终日叫思归。如斯羽翼全，何不望乡飞。
夏:野花成子落，江燕引雏飞。暗草熏苔径，晴杨拂石矶。
寒食日经秀上人房:花时懒看花，来访野僧家。劳师击新火，劝我雨前茶。
双笋石:流水惊前事，清风似昔时。重吟金谷咏，如见岘山碑。
淘金山:未覆一篑土，便作千仞观。一自登巉岩，培塿视群山。
姚道人乞颂:慈悲方便事，触处有工夫。应变随声色，团团盘走珠。
颂古二十一首  其四:沩山水牯牛，禅人聚头咬。可怜负舂人，唤作岭南獠。
颂古二十一首  其一○:杀人不眨眼，救人须出手。论实不论虚，合升始为斗。
颂古二十一首  其一七:无人接得渠，遗逼马相如。果来桥上也，记得柱头书。
颂古二十一首  其一八:无人识得渠，棋局醉樵夫。回头斧柯烂，大海亦成枯。
龙眠墨梅:江南一枝春，岁久暗香灭。怪得深夜寒，荒村映残雪。
岁寒三友图:苍官森古鬣，此君挺刚节。中有调鼎姿，独立傲霜雪。
墨菊:老眼惊花暗，斜枝落纸愁。晚来闻冷雨，幻出一篱秋。
奉祠后作:八请犯天颜，今朝出汉关。浑如倦飞鸟，日暮傍巢还。
山下:山下六七里，山前八九家。家家清到骨，只卖水仙花。
梅花喜神谱 蓓蕾四枝 其一:南枝发岐颖，崆峒占岁登。当思汉光武，一饭能中兴。
梅花喜神谱 蓓蕾四枝 其二:静看隋堤人，纷纷几荣辱。蛮腰休逞妍，所见元非俗。
梅花喜神谱 蓓蕾四枝 其三:献颂侈春朝，争期千岁寿。凌寒傲岁时，自与冰霜久。
梅花喜神谱 蓓蕾四枝 其四:爬沙走江海，惯识风波恶。东君为主张，显戮逃砧镬。
梅花喜神谱 小蕊一十六枝 其一:药性贵温凉，胡为辛且烈。无与桂附徒，天资更趋热。
梅花喜神谱 小蕊一十六枝 其二:樊素艳而歌，乐天何所羡。须结帝王知，拜宠明光殿。
梅花喜神谱 小蕊一十六枝 其三:风掣五云开，明星灿南极。嘉祥自朝廷，何幸愚亲识。
梅花喜神谱 小蕊一十六枝 其四:佛有光明台，蚌胎奚足贵。聊以矜俗人，徒为宝所费。
梅花喜神谱 小蕊一十六枝 其五:阿堵本何物，贯朽殊堪羞。空囊留得一，千古钦清流。
梅花喜神谱 小蕊一十六枝 其六:善舞几当场，妖姿呈窈窕。当场人自迷，郭郎未容笑。
梅花喜神谱 小蕊一十六枝 其七:三窟不须营，蒙恬素心友。识尽天下书，只要文章手。
梅花喜神谱 小蕊一十六枝 其八:寒风偃枯草，掉尾来山巅。出柙势可畏，老须宁易编。
梅花喜神谱 小蕊一十六枝 其九:锦囊藴珠玑，长养南风力。当年东老家，曾代中书笔。
梅花喜神谱 小蕊一十六枝 其一○:来自淤泥中，根苗何足取。饾饤上盘登，敢为梨栗伍。
梅花喜神谱 小蕊一十六枝 其一一:宛陵有灵根，圆红珍可芼。卫人感齐恩，琼琚未容报。
梅花喜神谱 小蕊一十六枝 其一三:垂垂生井上，游子休整冠。道旁徒自苦，青眼谁能看。
梅花喜神谱 小蕊一十六枝 其一四:东陵人已仙，黯淡斜阳暮。可惭名利心，孜孜问葵戍。
梅花喜神谱 小蕊一十六枝 其一五:生长沧波中，收罗向书室。剡藤无不平，祇恐无椽笔。
梅花喜神谱 小蕊一十六枝 其一六:清波漾蛙子，古书形似之。可惜书废久，时人无能知。
梅花喜神谱 大蕊八枝 其一:高山流水音，泠泠生指下。无与俗人弹，伯牙恐嘲骂。
梅花喜神谱 大蕊八枝 其二:蟾宫有兔臼，捣药千万年。药有长生术，世人无计传。
梅花喜神谱 大蕊八枝 其三:休与鹬相持，自有山川隔。祝君无孕珠，恐非保身策。
梅花喜神谱 大蕊八枝 其四:曳颈吟松梢，何异扬州鹤。胡为鹤未成，苦被玄裳错。
梅花喜神谱 大蕊八枝 其五:中尊严祀典，鬯未祼而实。将祼而实彝，礼文知有秩。
梅花喜神谱 大蕊八枝 其六:方深有制度，撞之以合乐。止乐戛以敔，始终知所觉。
梅花喜神谱 大蕊八枝 其七:苍竹纬琅玕，为形有如豆。遇祭何所容，干桃与修糗。
梅花喜神谱 大蕊八枝 其八:柱取饮不尽，量容惟一升。足如戈示戒，君子当兢兢。
梅花喜神谱 欲开八枝 其一:斗醉石亦醉，无量不及乱。独醒谁得知，憔悴沧江畔。
梅花喜神谱 欲开八枝 其二:灯火迫新凉，志士功名重。十年窗下愁，会见金莲宠。
梅花喜神谱 欲开八枝 其三:蛮触国谁雄，战争犹未息。由此夺虚名，费尽人间力。
梅花喜神谱 欲开八枝 其四:骐骥无伯乐，尖轻徒竹披。北台深雪里，且读坡仙诗。
梅花喜神谱 欲开八枝 其五:祭器古不轻，斯焉盛黍稷。内方而外圆，无乃器之特。
梅花喜神谱 欲开八枝 其六:如盘而柄圭，崇祼以为器。秬鬯次第陈，岂容忘古意。
梅花喜神谱 欲开八枝 其七:苏秦鞭疋马，六国饱风烟。累累悬肘下，郭外惭无田。
梅花喜神谱 欲开八枝 其八:鸿门罢樽酒，舞剑事还差。范增徒怒撞，汉业成刘家。
梅花喜神谱 大开一十四枝 其一:五采会章服，汝明以垂教。虎蜼宗庙器，于以象其孝。
梅花喜神谱 大开一十四枝 其二:象明十二章，斧形不可玩。黻以取其辨，斯以取其断。
梅花喜神谱 大开一十四枝 其三:溢满而覆虚，盈亏俱有病。万事得于中，乌乎云不正。
梅花喜神谱 大开一十四枝 其四:五更山外鸣，斗低残月小。唤起利名人，仆仆浑无了。
梅花喜神谱 大开一十四枝 其五:九华并六角，流传名不同。无如慰黎庶，为我扬仁风。
梅花喜神谱 大开一十四枝 其六:水精行素鳞，琉璃走夜光。铭垂日日新，万古稽商汤。
梅花喜神谱 大开一十四枝 其七:举头见长安，志士欣有托。葵藿一生心，岂容天负却。
梅花喜神谱 大开一十四枝 其八:仙掌在何处，徒成千载羞。唯有故园菊，沾濡当九秋。
梅花喜神谱 大开一十四枝 其九:郏鄏至汾阴，重名垂不朽。天下望调羹，有谁能着手。
梅花喜神谱 大开一十四枝 其一一:麀鹿同呦呦，山林风雨秋。姑苏台上月，子胥曾约游。
梅花喜神谱 大开一十四枝 其一二:一声长啸处，霜月凄林扉。与鹤每相问，贵人胡未归。
梅花喜神谱 大开一十四枝 其一三:西施无限愁，后人何必效。只好笑呵呵，不损红妆貌。
梅花喜神谱 大开一十四枝 其一四:相见是非多，但旁观便了。庶无人共知，鼻孔长多少。
梅花喜神谱 烂熳二十八枝 其一:尘匣启菱花，丑妍无不识。羞杀几英雄，霜髯太煎逼。
梅花喜神谱 烂熳二十八枝 其二:谁叹月娟娟，霜天闲却手。醉者未能醒，不必重斟酒。
梅花喜神谱 烂熳二十八枝 其四:秀铁压肩寒，中原思未报。何日扫边尘，别裹朝天帽。
梅花喜神谱 烂熳二十八枝 其五:汉帝欲成仙，王母从天下。结实动千年，三偷尤可诧。
梅花喜神谱 烂熳二十八枝 其六:缯殻烂缃枝，夏果收新绿。玉真望甘鲜，不管邮兵哭。
梅花喜神谱 烂熳二十八枝 其七:览辉千仞高，君子思在治。朝阳如不鸣，敢言当自愧。
梅花喜神谱 烂熳二十八枝 其八:经纬出天机，画檐斜挂箅。可惜巧于蚕，无补人间世。
梅花喜神谱 烂熳二十八枝 其九:舣艇白鸥边，寒雨敲青箬。骇浪不回头，方识江湖乐。
梅花喜神谱 烂熳二十八枝 其一○:八珍风味清，藜肠岂曾识。堪嗤尝脔人，欲与鱼兼得。
梅花喜神谱 烂熳二十八枝 其一一:花香专引蝶，非蝶亦飞来。顾影不知耻，良为贪者哀。
梅花喜神谱 烂熳二十八枝 其一二:足下一封书，子卿归自虏。虽曰诳单于，孤忠传万古。
梅花喜神谱 烂熳二十八枝 其一三:十钻无遗策，宁免刳肠忧。何如隠莲叶，千岁成仙游。
梅花喜神谱 烂熳二十八枝 其一四:苍生望云霓，难作池中物。孔明卧隆中，天子势亦屈。
梅花喜神谱 烂熳二十八枝 其一五:三拍羽翎寒，风雨不改度。起舞何人斯，男儿当自寤。
梅花喜神谱 烂熳二十八枝 其一六:赤壁梦醒时，雨洒玄裳湿。声欲闻于天，故向松梢立。
梅花喜神谱 烂熳二十八枝 其一七:新绿小池沼，田田浮翠钱。雨中珠万颗，巧妇其能穿。
梅花喜神谱 烂熳二十八枝 其一八:世久无渊明，黄花为谁好。青女自凌威，寒香未容老。
梅花喜神谱 烂熳二十八枝 其一九:点异二三子，铿尔舍而作。江上数峰青，湘灵徒寂寞。
梅花喜神谱 烂熳二十八枝 其二○:冬冬和歌管，蒉桴无复存。堪笑不知量，以布过雷门。
梅花喜神谱 烂熳二十八枝 其二一:紫陌暖风细，露房山更深。蜜甜不知味，万花空损心。
梅花喜神谱 烂熳二十八枝 其二二:东风开绣帘，且向花梢立。主人忘旧交，雕梁不须入。
梅花喜神谱 烂熳二十八枝 其二三:雪羽卧晴沙，渔人无可虑。机事亦难忘，不如且飞去。
梅花喜神谱 烂熳二十八枝 其二四:很禽忘所俦，翻身拏鸟雀。羽毛同所天，何苦强凌弱。
梅花喜神谱 烂熳二十八枝 其二六:粉黛巧妆施，菱花还自照。底事不争妍，又恐西施笑。
梅花喜神谱 烂熳二十八枝 其二七:万里收纤云，一钩悬碧落。缺圆无定时，人间几愁乐。
梅花喜神谱 烂熳二十八枝 其二八:无心出岫时，山腰横一抹。为霖覆手间，岂容留旱魃。
梅花喜神谱 欲谢一十六枝 其一:星会饰以玉，灿灿光朝仪。重臣头似雪，左右应皋夔。
梅花喜神谱 欲谢一十六枝 其二:烂醉是生涯，折腰良可嘅。欲酒对黄华，乌纱奚足爱。
梅花喜神谱 欲谢一十六枝 其三:槐柳午阴浓，凄凉声愈健。饮露已成仙，孰云齐女怨。
梅花喜神谱 欲谢一十六枝 其四:一梦在人间，东风吹不觉。庄周鸿冥冥，胡恋花枝巧。
梅花喜神谱 欲谢一十六枝 其五:倦翼已知还，投林谋夜宿。弋宿无容心，机深未为福。
梅花喜神谱 欲谢一十六枝 其六:人好乌亦好，寒枝不轻踏。月明如可依，飞绕犹三匝。
梅花喜神谱 欲谢一十六枝 其七:舞处更宜长，十笋藏纤指。脱得戏衫时，方知有呆底。
梅花喜神谱 欲谢一十六枝 其八:丝丝丝共白，历遍风霜寒。君王岂轻剪，欲疗将军安。
梅花喜神谱 欲谢一十六枝 其九:金梭抛翠丝，东风弄晴昼。求友不须鸣，绿窗人倦绣。
梅花喜神谱 欲谢一十六枝 其一○:怒翮摩青天，秋风真得意。可怜乌鹊俦，一枝聊自寄。
梅花喜神谱 欲谢一十六枝 其一一:滕六雨天花，南枝香斗白。琼玉两模糊，冷笑从君索。
梅花喜神谱 欲谢一十六枝 其一二:暗香从何来，寒飙为轻扇。东君须护持，莫点宫妆面。
梅花喜神谱 欲谢一十六枝 其一三:四翼薄于纱，纤尘不相着。只在钓丝边，渔翁素盟约。
梅花喜神谱 欲谢一十六枝 其一四:我臂不能固，捕蝉非所宜。蝉琴声未怯，黄鸟窥高枝。
梅花喜神谱 欲谢一十六枝 其一五:天上会双星，桥渡银河水。一别动经年，楂楂徒报喜。
梅花喜神谱 欲谢一十六枝 其一六:春透水波明，江湖从落魄。三十六鳞成，禹门看一跃。
梅花喜神谱 就实六枝 其一:羽翼汉家了，忘形天地间。个中有真乐，奚必拘商山。
梅花喜神谱 就实六枝 其二:品字列轻舠，占尽吴江雪。丁宁红蓼花，莫与利名说。
梅花喜神谱 就实六枝 其三:东门风飘飘，双佩清如水。出门相送人，胡不共知止。
梅花喜神谱 就实六枝 其四:一竿风雨寒，独占严陵濑。苟非伸脚眠，曷见光武大。
梅花喜神谱 就实六枝 其五:醉帽不轻飞，秋菊有佳色。自惭羣座中，主人犹未识。
梅花喜神谱 就实六枝 其六:脱白弄青玉，风味犹辛酸。指日梦惟肖，羹调天下安。
古意:悠悠涧边人，溅溅涧中水。水流无返时，人生流水耳。
水竹墅十咏 曲水流觞:兰亭饮者徒，因物寓天理。着眼静中观，坎止流行耳。
水竹墅十咏 峭壁寒潭:百丈崖悬立，一泓流绿漪。品题无好语，摹写冷泉诗。
水竹墅十咏 安乐窝:受用十三诗，不离方寸地。门外自风波，行之以无事。
水竹墅十咏 野堂:风来无市声，景物占深浄。鸥狎堂上翁，时来点天镜。
水竹墅十咏 竹风水月:造物无尽藏，散在林泉中。结亭相周旋，人与万境空。
水竹墅十咏 广寒世界:鼻祖旧游地，留得老桂香。有能培植之，此香传诸郎。
水竹墅十咏 盟鸥:同此江湖心，有盟非知己。我亦畏机人，莫入惊波里。
水竹墅十咏 得春桥:策馿风雪中，东君献诗料。花惊非故吾，聊复索花笑。
水竹墅十咏 赏心桥:沿堤过竹所，履声惊龟鱼。人生适意耳，何必驷马车。
水竹墅十咏 寻源桥:躞蹀水穷处，鸡犬非人间。褰裳不用涉，迤逦逃秦山。
雨中梅:竛竮竹外枝，啼妆凌晓霰。东君不主盟，对人作此面。
即事:竹暗笋无数，江晴水有痕。田蛙喧麦陇，野犬卧柴门。
垂虹亭:东西耕钓窟，左右利名津。倚遍阑干曲，知几有几人。
古意二首  其一:逝波不可回，白鸟不可驯。古人成感慨，今人犹古人。
古意二首  其二:境空纳风月，心远辞埃尘。终日穷目力，得景亡天真。
欲别:欲别哽无语，蘸酒评归期。潮汐有朝暮，郎心无转移。
笑靥花:蔟蔟琼瑶屑，花神点缀工。似知吟兴动，满面是春风。
自感二首  其一:未险先藜杖，逢亭便小留。今番已非昔，后去可能游。
自感二首  其二:倦听花卿曲，狂歌侠士行。年华与心事，醉里自分明。
春晚二首  其一:闭户蚕新浴，开帘燕早归。何曾春欲去，自是物华非。
春晚二首  其二:胡蝶梦中意，杜鹃声外愁。问春春不语，柳絮暗汀洲。
有所思:仰天有所思，心远目苦短。西风驱残云，千里月华满。
枕簟入林僻茶瓜留客迟十韵  其一:人人苦炎歊，于我觉太甚。北户其清凉，万事付一枕。
枕簟入林僻茶瓜留客迟十韵  其二:叩门真丈夫，一揖弃拘检。人物晋风流，班坐黄玉簟。
枕簟入林僻茶瓜留客迟十韵  其三:谭垒争尘清，诗坛传令急。今日有公事，俗驾不可入。
枕簟入林僻茶瓜留客迟十韵  其四:墙外水泠泠，水边木阴阴。相遇聊自适，兹辰犹竹林。
枕簟入林僻茶瓜留客迟十韵  其五:同为山泽臞，半分渔樵席。我不践斯境，谁肯赏兹僻。
枕簟入林僻茶瓜留客迟十韵  其六:意到景自到，荣荣窗下花。一张彭泽琴，一瓯阳羡茶。
枕簟入林僻茶瓜留客迟十韵  其七:有酒斟酌之，欢然成諠哗。何必五侯鲭，李绿兮香瓜。
枕簟入林僻茶瓜留客迟十韵  其八:一会良不易，载言翻令愁。清风有时度，白日不可留。
枕簟入林僻茶瓜留客迟十韵  其九:君颜犹少年，我发不胜帻。百岁垒一丘，主翁惊是客。
枕簟入林僻茶瓜留客迟十韵  其一○:数面成骨肉，子归将何之。长啸盼天外，云意俱迟迟。
鲈乡道院:步兵旧游地，野人今结庐。千载同一调，志隠不志鱼。
光风霁月:濂溪有此天，天外得此景。景中一衰翁，融入吟哦境。
耕钓境:一犁足春雨，一丝摇晴风。乐此至乐地，其惟蓑笠翁。
春咏:舍瑟声不传，咏归声在道。风乎野水滨，夕阳转芳草。
见天地心:百卉伏穷阴，一枝倚春色。因易探真机，生意何曾息。
存方寸地:客问燕山地，燕山地不多。祗因解培植，桂子绿婆娑。
翠波:萧疎拂行云，清阴笼远汀。水色元无色，相逢眼自青。
皆春:一气融万象，大哉造化仁。自耕还自凿，熙熙康衢民。
尘外:自有此山扃，疑与浮世隔。清风袭我裳，竹下有来客。
云思:交柯叆苍寒，不碍青霄路。油然隠者心，一声孤鹤度。
壶中林壑:山下水一泓，山上云一朵。有尘飞不来，终年风月我。
柿叶:柿叶红如染，横陈几席间。小题秋样句，客思满江山。
意亭:泉石聊复尔，杖屦亦偶然。万化同一适，鱼鸢兮天渊。
野云庵:变态分阴晴，悠悠浮太虚。冥与此心契，时哉道卷舒。
鹤陇:一陇以鹤名，疑是终南径。山灵无献嘲，出处由来定。
雪磴:不记门前路，门前一尺深。梅花如有语，参透老逋心。
耐久交:彼哉市道交，出语指天日。未逢魏与裴，三叹扁斯石。
意行桥:枯槎浸清溪，飘飘野云度。徘徊复徘徊，捻髭未成句。
耐久交:鱼水时暂欢，芝兰近同臭。惟有石丈人，万古情如旧。
山居十六咏 入山林处:穷涂一何恸，多岐一何泣。指似世间人，路头从此入。
山居十六咏 幽谷:入林不厌深，避世不厌独。倦飞鸟知还，毋惮下乔木。
山居十六咏 便是山:东皋或巾车，西园亦飞盖。以我方古人，两脚大自在。
山居十六咏 石梯:山险者夷之，梯以石齿齿。于间遂成台，有梅适堪倚。
山居十六咏 清樾:山林有灌木，其大可蔽牛。藓石眠清阴，坐间天地秋。
山居十六咏 雪林:若以雪见我，以林为吾家。君其非诗人，不能识梅花。
山居十六咏 小山:拳石以为山，勺水以为池。我观于世间，何者非儿嬉。
山居十六咏 桃李蹊:竹径转西麓，山花能白红。要知造物心，政在无言中。
山居十六咏 归来馆:归来遽云出，既出又归来。自处苟如此，渊明安在哉。
山居十六咏 着图书所:钟乳三千两，胡椒八百斛。笑杀山中人，破纸塞故屋。
山居十六咏 草堂:烟低一片春，留与贫受用。阿连自能诗，吾衰不复梦。
山居十六咏 锦巢:佳日春酣酣，一色锦步障。谁知山中人，如此富贵相。
山居十六咏 寒泓:子盍观于泉，遇险维其止。流行非所知，一寒清到底。
山居十六咏 饭牛庵:宁与厓下人，烟雨耕荦确。读书亦何为，谨勿累吾角。
山居十六咏 秋厓:凿空为此名，忽已落众口。聊结一间茅，承当作厓叟。
山居十六咏 田园居:秋风新饭香，蔬亦美可茹。宁知世有人，万钱无下筯。
次韵方蒙仲高人亭  其一:此君款吾室，高人跂吾亭。邂逅两相逆，保此岁晚青。
次韵方蒙仲高人亭  其二:茗盌漱藜苋，诗肠许坚顽。是间可无我，不可无此山。
次韵方蒙仲高人亭  其三:鸥鹭之与侣，竹石之与居。子虚亡是公，付之渴相如。
次韵方蒙仲高人亭  其四:苔寒两不借，对面宁尔劳。欲语二三子，卑之毋甚高。
次韵方蒙仲高人亭  其五:爱之不我疎，狎则不我亲。山耶其竹欤，君子哉若人。
次韵方蒙仲高人亭  其六:吾侪磊块胸，所见不相远。借我竹外山，一榻供昼偃。
次韵方蒙仲高人亭  其七:烟霏日夕佳，隠固胜于显。孰从而诗之，要亦山一蹇。
次韵方蒙仲高人亭  其八:终南有快捷方式，涧恧而林羞。其人岂其山，宁勿相累不。
次韵方蒙仲高人亭  其九:相从文字盟，不与如此酒。他日有移文，毋令猿鹤受。
次韵方蒙仲高人亭  其一○:老子可林壑，诸公自烟霄。缅怀归耕归，底用招隠招。
以嗜酒爱风竹卜居此林泉为韵作十小诗  其一:居千卿者三，至九卿者四。不博牛背眠，咸酸信殊嗜。
以嗜酒爱风竹卜居此林泉为韵作十小诗  其二:玉虹横吾腰，金貂直吾首。宁知千载名，不如一杯酒。
以嗜酒爱风竹卜居此林泉为韵作十小诗  其三:事有俄顷间，遗臭及万代。吾观于斯人，不过一字爱。
以嗜酒爱风竹卜居此林泉为韵作十小诗  其四:东坡真天人，落笔蓬莱宫。何如赤壁笛，一鹤横秋风。
以嗜酒爱风竹卜居此林泉为韵作十小诗  其五:周有说爱莲，陶有诗爱菊。吾居则谁与，其诸子猷竹。
以嗜酒爱风竹卜居此林泉为韵作十小诗  其六:朝吾一笭箵，夕吾一觳觫。诗肠其殷雷，此事底须卜。
以嗜酒爱风竹卜居此林泉为韵作十小诗  其七:秋云七尺藤，夜雨一卷书。寂寞空山人，微此谁与居。
以嗜酒爱风竹卜居此林泉为韵作十小诗  其八:吾心如铁石，命则薄于纸。借口见古人，则亦頼有此。
以嗜酒爱风竹卜居此林泉为韵作十小诗  其九:彭殇同此躯，颜跖同此心。哀哉宇宙间，羣生政林林。
以嗜酒爱风竹卜居此林泉为韵作十小诗  其一○:吾犹金在冶，惟冶者所甄。谨毋出光怪，夜半号龙泉。
以人生五马贵莫受二毛侵为韵送胡献叔守邵阳  其一:灯寒岳麓雪，帆饱湘江春。过家谁起予，岂无独醒人。
以人生五马贵莫受二毛侵为韵送胡献叔守邵阳  其二:襄蜀莽万里，战骨高于城。湖南宁几州，耕凿偷余生。
以人生五马贵莫受二毛侵为韵送胡献叔守邵阳  其三:民愚一何鼠，民怒一何虎。谨毋芟刈之，持以报九五。
以人生五马贵莫受二毛侵为韵送胡献叔守邵阳  其四:宁骑踏雪馿，莫骤追风马。霜蹄失衔勒，多是快意者。
以人生五马贵莫受二毛侵为韵送胡献叔守邵阳  其五:三十已专城，斯亦未足贵。潘舆归故乡，吾乐宁可既。
以人生五马贵莫受二毛侵为韵送胡献叔守邵阳  其六:维东有夕烽，维西有秋柝。行春独何悰，此段待民莫。
以人生五马贵莫受二毛侵为韵送胡献叔守邵阳  其七:餂以澜翻口，箝以霹雳手。俗吏訾儒腐，吾曹自甘受。
以人生五马贵莫受二毛侵为韵送胡献叔守邵阳  其八:吾道一而已，惟诚一之至。毋或参以三，亦勿贰以二。
以人生五马贵莫受二毛侵为韵送胡献叔守邵阳  其九:借筹渭阳幕，边画分毫毛。邵州二千里，能勿鉴寐劳。
以人生五马贵莫受二毛侵为韵送胡献叔守邵阳  其一○:迢迢烟水寒，猎猎霜风侵。此行何当还，民瘼简帝心。
此君室  其一:匪书谁与稽，匪竹谁与居。以书造竹所，俯仰千载余。
此君室  其二:亭亭几长身，斯可谓之士。以我为隠乎，指以二三子。
此君室  其三:不肯一世人，草木自宾友。举杯问樵岚，见有此客否。
此君室  其四:可臞不可腴，可独不可俗。君看室中人，今已不趐足。
此君室  其五:曲士多在今，节士多从古。此君岂易得，仅可一二数。
此君室  其六:翛然数竿玉，带以一溪水。惟我有是夫，孰能与于此。
此君室  其七:泉石宁我癖，烟雨宁我惛。是间有佳趣，不可无此君。
此君室  其八:一径自明月，谁能此婆娑。床头易未了，如此良夜何。
此君室  其九:竹意吾为谁，山曰子非我。未知回孰贤，自赞午也可。
此君室  其一○:俗士不足语，之子谁与娱。闭门但痴坐，尔辈宁可无。
山径:一径浄于秋，山中夜来雨。倚松不知还，幽禽妙言语。
湘源庄舍:馋虎过新蹄，怒狸争旧穴。悲哉两翁姥，西山采薇蕨。
梦书十字史记册上太史公此书真是笔斡造化梦语非夸也因足之识于策:禹穴探幽眇，神功接混茫。绝麟纔此笔，春梦试平章。
清思颂:尽日坐虚堂，静思绝参详。更无回顾意，争肯置平常。
谈玄颂（一作「谭道颂」）:的的无兼带，独运何依赖。路逢达道人，莫将语嘿对。
宝明颂:思清人少虑，风规自然足。影落在音容，孤明绝撑触。
辞见闻颂:好住径分离，幽宗人迹稀。从来未登陟，无许遣狐疑。
与学人宗教宗如:满寺释迦子，未详释迦经。唤来试共语，开口杂音声。
三跳后颂:三门前合掌，两廊下行道。中庭上作舞，后门外摇头。
僧问随色摩尼珠颂:摩尼不随色，色里勿摩尼。摩尼与众色，不合不分离。
因僧看经颂:今人看古教，不免心中闹。欲免心中闹，但知看古教。
庭栢盆莲颂:一朶菡萏莲，两株青瘦栢。长向僧家庭，何劳问高格。
颂 一:风动心摇树，云生性起尘。若明今日事，昧却本来人。
颂 二:欲识解脱道，诸法不相到。眼耳绝见闻，声色闹浩浩。
颂 三:初心未入道，不得闹浩浩。钟声里荐取，鼓声里颠倒。
归国南辕之日答揆相赠诗（题拟）:罗巾挥逸翰，送我出夷门。保惜安怀袖，流传与子孙。
颂 一:百丈有三诀，吃茶珍重歇。直下便承当，敢保君未彻。
象骨山颂:密密谁知要，明明许也无。森萝含本性，山岳尽如如。
僧乞示入藂林径直之路答以此颂（题拟）:我适抑不已，汝须不当急。机竖尚亏投，影没大难及。
示后学偈:入门须有语，不语病拪芦。应须满口道，莫教带有无。
明照和尚和后再作（题拟）:入门如电拂，后土合知无。回头却问我，终是病拪芦。
答慧文 一:般若大神珠，分形万万亿。尘尘彰妙体，剎剎静毗卢。
游柽洋:青山无适莫，四畔无来路。安居不到处，出身终有余。
送澄沼:忽告归乡去，崎岖枉涉途。雪岭三秋外，澄沼一事无。
劝人 一:莫道肯去易，肯去也大难。虚空满天下，迷人坐不安。
劝人 二:若切老婆心，劝君莫掠虚。忽遇明眼人，相逢笑杀渠。
劝人 三:枯树解藏龙，贪睡不闻钟。一朝侵早起，忽觉是何龙。
劝人 五:达摩来路远，汝莫辜负佗。子细审思观，忽然悟去好。
劝人 八:绝顶白似雪，众水一源深。道场平如掌，我宗超佛心。
劝人 九:长江抛钓子，游鱼带丝绦。恩重钩头饵，轻欺上祖歌。
劝人 十一:冬瓜长儱侗，葫芦剔突圝。玲珑满天下，览子黑漫漫。
劝人 十七:磨砖不成镜，虚空终有月。火急自提取，莫受多生屑。
劝人 十九:我今劝汝道，汝休念文字。兼劝采樵人，努力莫相欺。
劝人 二十:多生不出家，万劫受辛苦。今日舍恩爱，誓愿莫回顾。
劝人 二十二:报汝等知乎，真性不在途。色身祇要闲，何用苦区区。
偈颂六首 四:何事最堪依，岩中独坐时。路险人难到，峦高鸟不飞。
偈颂六首 五:白云长满洞，论劫未曾亏。不话曹溪旨，焉干道者机。
十八郎殿下送彩球上于方丈顶挂便请偈:众彩裁成已，工多妙最殊。收归方丈里，长翫一明珠。
偈颂（幷序○序为南岳齐己撰） 六十七:学道如钻火，逢烟且莫休。直待金星现，归家始到头。
偈颂（幷序○序为南岳齐己撰） 六十八:阎浮有大宝，见少得人稀。若人将献我，成佛一饷时。
偈颂（幷序○序为南岳齐己撰） 六十九:悟则一饷时，能了万劫疑。若人万劫疑，不了一饷时。
偈颂（幷序○序为南岳齐己撰） 七十:不了万劫疑，古德岂论之。为报参玄士，须怀悔底时。
偈颂（幷序○序为南岳齐己撰） 七十一:寻牛须访迹，学道访无心。迹在牛还在，无心道易寻。
偈颂（幷序○序为南岳齐己撰） 七十三:夜寒宜向火，护众到天明。日出身温暖，心惺思更惺。
偈颂（幷序○序为南岳齐己撰） 七十四:岂是无干意，多求失道情。我见多求者，年高事不成。
偈颂（幷序○序为南岳齐己撰） 七十五:老似临江树，风摇枝必危。岸崩随水去，入海勿人追。
偈颂（幷序○序为南岳齐己撰） 七十六:道死如枯木，波涛岂更违。时人虽不顾，能歇海盲龟。
偈颂（幷序○序为南岳齐己撰） 七十七:新创三间舍，多泥虑有风。门前无贵客，拙意懒迎逢。
偈颂（幷序○序为南岳齐己撰） 七十八:饭吃随时食，心穿独自缝。若人来问我，招手报伊聋。
偈颂（幷序○序为南岳齐己撰） 七十九:十月夜明深，山寒冷彻心。弃缘求大道，一衲更无衾。
偈颂（幷序○序为南岳齐己撰） 八十:体得如来意，知无寒暑侵。悟无成佛者，一一尽无心。
偈颂（幷序○序为南岳齐己撰） 八十一:破布裹闻身，无言可示人。居山山得乐，住郭郭还欣。
偈颂（幷序○序为南岳齐己撰） 八十三:唯念深秋扇，临冬转就闲。银装将物裹，篾作插檐间。
偈颂（幷序○序为南岳齐己撰） 八十四:祇为因无用，方能伴住山。不因无用后，伴我住应难。
偈颂（幷序○序为南岳齐己撰） 八十五:柱杖行低道，逢溪澡潄多。平田偏乐坐，人命可经过。
偈颂（幷序○序为南岳齐己撰） 八十六:守道身心息，资缘岂挠他。除非僧次外，归寺补袈裟。
偈颂（幷序○序为南岳齐己撰） 八十七:觉倦烧炉火，安铛便煮茶。就中无一事，唯有野僧家。
偈颂（幷序○序为南岳齐己撰） 八十八:一念心清净，莲华处处开。一华一净土，一土一如来。
偈颂（幷序○序为南岳齐己撰） 八十九:头戴朝生菌，身披补破衣。见贫人可可，同道乃方知。
偈颂（幷序○序为南岳齐己撰） 九十一:西来意未明，徒学诸知见。不识本真性，契道即悬远。
偈颂（幷序○序为南岳齐己撰） 九十二:若能明实相，岂用陈知见。一念了自心，开佛诸知见。
偈颂（幷序○序为南岳齐己撰） 九十三:寄语诸仁者，复以何为怀。达道见自性，自性即如来。
偈 一:梁山一曲歌，格外人难和。十载访知音，未尝逢一个。
十二时偈 八:日昳未，灌顶醍醐{宀/取}上味。一切诸佛及菩提，唯佛知之贵中贵。
阌乡旅夜:行尽两京路，将登六里山。全家空洒泪，知是几时还。
偶题三首  其一:贾谊因才逐，桓谭以谶疏。古今常似此，吾道竟何如。
偶题三首  其二:郑兴亲未葬，张籍眼多昏。何时解印绶，归去卧山村。
偶题三首  其三:白头厌郎署，病眼欲分司。寸心犹未决，所顾在妻儿。
题滁州怀嵩楼:昔是优贤地，今为省过州。非贤亦非过，醉卧怀嵩楼。
咏白莲:昨夜三更后，姮娥堕玉簪。冯夷不敢受，捧出碧波心。
磨诗:但存心里正，无愁眼下迟。若人轻着力，便是转身时。
句  其一七:先帝升遐日，词臣寓直时。柩前书顾命，笔下定鸿基。
句  其二四:秋近草虫乱，夜遥霜月寒。扇声犹泛暑，井气忽生秋。
句  其二六:唐虞得良弼，姬孔是前身。尼丘钟骨骼，嵩岳与精神。
左掖即事:迟日下金殿，香云蔼玉炉。苑花迷晚蝶，宫树集寒乌。
诗一首:逈与群芳异，含芳向暮春。不如松柏木，常保岁寒新。
磨崖碑  其一:贤才思述作，崖石尚磨砻。元才词华丽，颜公笔迹雄。
磨崖碑  其二:笔迹因难泯，词华讵可磨。二贤名不朽，千古着山阿。
万杉寺:栽培万杉树，延纳五峰云。莲社松门接，陶居柳径分。
诗一首:常欲栖山岛，闲眠玉洞寒。丹哥时引舞，来去跨云鸾。
皇帝合春帖子  其一:和气生金殿，微风转画旗。年年好春色，先是帝先知。
皇帝合春帖子  其二:迎气来归祚，宜春祝降祥。皇心勤治切，应喜寸阴长。
皇帝合春帖子  其三:醇醴浮金斝，柔蔬饤玉盘。尝新兼介寿，齐奉两宫欢。
皇帝合春帖子  其四:昼漏新添刻，春寒早放班。恩随宽大诏，一日徧人间。
太皇太后合春帖子  其一:位历三朝重，风行四海深。坐将仁厚意，潜助发生心。
太皇太后合春帖子  其二:铜溜消残冻，朱楼拂早霞。传声回步辇，来赏小桃花。
太皇太后合春帖子  其三:视膳回天仗，含饴乐圣辰。定应彤管笔，书美系王春。
太后合春帖子  其一:正阃成王化，开宫奉母仪。身当四海养，寿祝万年期。
太后合春帖子  其二:玉律生阳早，金铺上日迟。枝间双鹊语，应是报春祺。
太后合春帖子  其三:平晓开朱户，轻寒御练衣。宫童移钿扇，庆寿早期归。
皇后合春帖子  其一:后德侔姬国，嫔风协舜家。进贤阳为长，修教月增华。
皇后合春帖子  其二:春色平明到，微风弄彩幡。稍回宫柳弱，更助壁椒温。
皇后合春帖子  其三:暖日晖晖动，清渠泱泱流。六宫修岁事，拂拭采桑钩。
夫人合春帖子  其一:腊雪余香径，朝晖上绮甍。翠生兰蕙色，和入管弦声。
夫人合春帖子  其二:重锦褰妆幕，轻罗换舞衣。钗头双燕子，先向社前飞。
梦成:向晚菱歌起，风平水不流。鸳鸯两相逐，飞过采莲舟。
酴醿:丛丛扶重蕊，微风动弱枝。北人言语巧，唤作菊酴醿。
偈颂一百零一首  其一:万迭峯峦秀，清虚杳霭间。跨门一句子，拟议隔重关。
偈颂一百零一首  其五:要入牯牛队，还披水牯皮。全身行异类，拽杷又牵犁。
偈颂一百零一首  其六:行尽迢迢路，无山不是家。跨门一句子，拟议隔天涯。
偈颂一百零一首  其三○:秋色连天浄，秋花满地香。圆通门大启，切忌错商量。
侵晓书怀四绝句  其一:石泉宵泠泠，清响杂寒吹。恍惊山雨来，醒我一觉睡。
侵晓书怀四绝句  其二:幽虫声唧唧，感此秋夜长。起坐弹鸣琴，兰釭炫余光。
侵晓书怀四绝句  其三:披衣启外户，晨光清可挹。绿树閟苍烟，遥认枫叶赤。
侵晓书怀四绝句  其四:疎星澹河汉，点点在秋水。微澜漾残辉，曲沼过游鲤。
题壁:午日柳阴正，晓风花气新。川明鱼泳水，林静鸟啼春。
寄题吴介夫专壑七咏 寿藏:负锸刘伯伦，坐圹司空图。谁为后来达，息庵与之俱。
寄题吴介夫专壑七咏 息庵:日出机事生，日入羣动息。吁嗟利名子，逐逐何所急。
寄题吴介夫专壑七咏 止宿:大路古茅塞，问津欲何从。鸡黍相款留，贤哉植杖翁。
寄题吴介夫专壑七咏 负闲:钟鼎本玩世，富贵徒苦人。何似天地间，萧然一闲身。
寄题吴介夫专壑七咏 洪泽:酌彼洪泽水，吾知非盗泉。举世望甘霖，唤起神蛰渊。
寄题吴介夫专壑七咏 横舟:山崦少人渡，夕阳横钓艖。颠风卷重阴，急浪扬层波。
寄题吴介夫专壑七咏 专壑:竹原与草堂，转眼事非旧。一壑今独专，造物有付授。
晚春曲:春欲归何处，流鶑也不知。只应江上水，暗与落花期。
送张判官归巴州:回首三巴曲，平生万里桥。衣冠无頼客，花月可怜宵。
罗盏山:道盏原非盏，言罗不是罗。只因山突起，个个尽如螺。
小憩许由亭:历数河南去，乾坤一草亭。一亭犹是累，千古尽浮萍。
乔松:风细吹吟凤，雷惊起蛰龙。几年卧空谷，今日享真封。
岁暮:彩帖隃麋湿，屠苏琥珀浓。夕阳犹腊日，午夜已春风。
三月三日度白际:日望黄尖杪，今登白际巅。千山皆委地，一臂独擎天。
戊子正旦贺寿慈宫  其一:曙色浮丹栱，春风暖禁街。微澜迷秀石，纤草荫新槐。
戊子正旦贺寿慈宫  其二:凤驾回天仗，鸳班集露门。须臾趋魏阙，杲日正中暾。
粥罢:饭已茶三啜，隅中粥一盂。陶然咏皇化，安用东封书。
过彭泽:扬帆过彭泽，舟人讶叹息。不见种柳人，霜风空寂历。
旅行:楚水结冰薄，楚云为雨微。野梅参差发，旅榜逍遥归。
赠建业契公:师住青山寺，清华常绕身。虽然到城郭，衣不上栖尘。
送柳淳:青山临黄河，下有长安道。世上名利人，相逢不知老。
留弟郢不得送之江南:刚有下水船，白日留不得。老人独自归，苦泪满眼黑。
喜雨:朝见一片云，暮成千里雨。凄清湿高枝，散漫沾荒土。
春雨后:昨夜一霎雨，天意苏羣物。何物最先知，虚庭草争出。
和韦开州盛山十二首 宿云亭:清净当深处，虚明向远开。卷帘无俗客，应只见云来。
和韦开州盛山十二首 梅溪:自爱新梅好，行寻一径斜。不教人扫石，恐损落来花。
和韦开州盛山十二首 茶岭:紫芽连白蘂，初向岭头生。自看家人摘，寻常触露行。
和韦开州盛山十二首 流杯渠:渌酒白螺杯，随流去复回。似知人把处，各向面前来。
和韦开州盛山十二首 盘石磴:垒石盘空远，层层势不危。不知行几匝，得到上头时。
和韦开州盛山十二首 桃坞:春坞桃花发，多将野客游。日西殊未散，看望酒缸头。
和韦开州盛山十二首 竹岩:独入千竿里，缘岩踏石层。笋头齐欲出，更不许人登。
和韦开州盛山十二首 琵琶台:台上绿萝春，闲登不待人。每当休暇日，着履戴纱巾。
和韦开州盛山十二首 胡芦沼:曲沼春流满，新蒲映野鹅。闲斋朝饭后，拄杖遶行多。
和韦开州盛山十二首 隐月岫:月出深峰里，清凉夜亦寒。每嫌西落疾，不得到明看。
和韦开州盛山十二首 绣衣石榻:山城无别味，药草兼鱼果。时到绣衣人，同来石上坐。
和韦开州盛山十二首 上士泉缾:阶上一眼泉，四边青石甃。唯有护净僧，添缾将盥漱。
送远客:憔悴远归客，殷勤欲别杯。九星坛下路，几日见重来。
寄西峰僧:松暗水涓涓，夜凉人未眠。西峰月犹在，遥忆草堂前。
禅师:独在西峰顶，年年闭石房。定中无弟子，人到为焚香。
惜花:山中春已晚，处处见花稀。明日来应尽，林间宿不归。
题晖师影堂:日早欲参禅，竟无相识缘。道场今独到，惆怅影堂前。
泾州塞:行到泾州塞，唯闻羌戍鼙。道边古双堠，犹记向安西。
野田:漠漠野田草，草中牛羊道。古墓无子孙，白杨不得老。
岸花:可怜岸边树，红蘂发青条。东风吹渡水，冲着木兰桡。
别于鹄:离灯及晨辉，行人起复思。出门两相顾，青山路逶迤。
寄外兄魏澈:何处堪惆怅，情亲不得亲。兴宁楼上月，辜负酒家春。
守岁二首 一:去年留不住，年来也任他。当垆一榼酒，争奈两年何。
守岁二首 二:老来经节腊，乐事甚悠悠。不及儿童日，都卢不解愁。
新月:仙宫云箔卷，露出玉帘钩。清光无所赠，相忆凤皇楼。
解闷:人生都几日，一半是离忧。但有尊中物，从他万事休。
忆酒寄刘侍郎:爱酒如偷蜜，憎醒似见刀。君为曲糵主，酒醴莫辞劳。
新蝉:泉溜潜幽咽，琴鸣乍往还。长风翦不断，还在树枝间。
村醉:昨夜村饮归，健倒三四五。摩挲青莓苔，莫嗔惊着汝。
萧宅二三子赠答诗二十首 客赠石:竹下青莎中，细长三四片。主人虽不归，长见主人面。
萧宅二三子赠答诗二十首 石让竹:自顾拨不转，何敢当主人。竹弟有清风，可以娱嘉宾。
萧宅二三子赠答诗二十首 竹荅客:竹弟谢石兄，清风非所任。随分有萧瑟，实无坚重心。
萧宅二三子赠答诗二十首 石请客:竹弟虽让客，不敢当客恩。自惭埋没久，满面苍苔痕。
萧宅二三子赠答诗二十首 客荅石:遍索天地间，彼此最痴癖。主人幸未来，与君为莫逆。
萧宅二三子赠答诗二十首 马兰请客:兰兰是小草，不怕郎君骂。愿得随君行，暂到嵩山下。
萧宅二三子赠答诗二十首 蛱蝶请客:粉末为四体，春风为生涯。愿得纷飞去，与君为眼花。
萧宅二三子赠答诗二十首 客荅蛱蝶:君是轻薄子，莫窥君子肠。且须看雀儿，雀儿衔尔将。
酬徐公以新文见招:昨夜霜月明，果有清音生。便欲走相和，愁闻寒玉声。
贵公子夜阑曲:褭褭沈水烟，乌啼夜阑景。曲沼芙蓉波，腰围白玉冷。
马诗二十三首 一:龙脊贴连钱，银蹄白踏烟。无人织锦韂，谁为铸金鞭。
马诗二十三首 二:腊月草根甜，天街雪似盐。未知口硬软，先拟蒺藜衔。
马诗二十三首 三:忽忆周天子，驱车上玉山。鸣驺辞凤苑，赤骥最承恩。
马诗二十三首 四:此马非凡马，房星本是星。向前敲瘦骨，犹自带铜声。
马诗二十三首 五:大漠山如雪，燕山月似钩。何当金络脑，快走踏清秋。
马诗二十三首 六:饥卧骨查牙，粗毛刺破花。鬣焦朱色落，发断锯长麻。
马诗二十三首 七:西母酒将阑，东王饭已干。君王若燕去，谁为拽车辕。
马诗二十三首 八:赤兔无人用，当须吕布骑。吾闻果下马，羇策任蛮儿。
马诗二十三首 九:飂叔去怱怱，如今不豢龙。夜来霜压栈，骏骨折西风。
马诗二十三首 十一:内马赐宫人，银鞯刺骐驎。午时盐坂上，蹭蹬溘风尘。
马诗二十三首 十二:批竹初攒耳，桃花未上身。他时须搅阵，牵去借将军。
马诗二十三首 十三:宝玦谁家子，长闻侠骨香。堆金买骏骨，将送楚襄王。
马诗二十三首 十四:香幞赭罗新，盘龙蹙镫鳞。回看南陌上，谁道不逢春。
马诗二十三首 十五:不从桓公猎，何能伏虎威。一朝沟陇出，看取拂云飞。
马诗二十三首 十七:白铁剉青禾，碪间落细莎。世人怜小颈，金埒畏长牙。
马诗二十三首 十八:伯乐向前看，旋毛在腹间。祗今掊白草，何日蓦青山。
马诗二十三首 十九:萧寺驮经马，元从竺国来。空知有善相，不解走章台。
马诗二十三首 二十:重围如燕尾，宝剑似鱼肠。欲求千里脚，先采眼中光。
马诗二十三首 二十一:暂系腾黄马，仙人上彩楼。须鞭玉勒吏，何事谪高州。
马诗二十三首 二十二:汗血到王家，随鸾撼玉珂。少君骑海上，人见是青骡。
马诗二十三首 二十三:武帝爱神仙，烧金得紫烟。廐中皆肉马，不解上青天。
昌谷读书示巴童:虫响灯光薄，宵寒药气浓。君怜垂翅客，辛苦尚相从。
巴童荅:巨鼻宜山褐，庞眉入苦吟。非君唱乐府，谁识怨秋深。
代崔家送客:行盖柳烟下，马蹄白翩翩。恐随行处尽，何忍重扬鞭。
莫种树:园中莫种树，种树四时愁。独睡南床月，今秋似去秋。
余在制勘院昼卧念故山经行处用空山无人水流花开为韵寄山中道友八首  其一:山帔蒙霜顶，跏趺岩石中。夜寒虎痾痒，林静月升空。
余在制勘院昼卧念故山经行处用空山无人水流花开为韵寄山中道友八首  其二:扫径偶停箒，幽怀凝伫间。暮樵迷向背，余响答空山。
余在制勘院昼卧念故山经行处用空山无人水流花开为韵寄山中道友八首  其三:数峰横杳霭，空翠疑有无。落日谁同看，啼猿我欲呼。
余在制勘院昼卧念故山经行处用空山无人水流花开为韵寄山中道友八首  其四:新晴收雨脚，宿雾隔花身。睡美不知晓，啼禽解唤人。
余在制勘院昼卧念故山经行处用空山无人水流花开为韵寄山中道友八首  其五:舍南一曲溪，春涨半篙水。去作落崖声，雪花溅山翠。
余在制勘院昼卧念故山经行处用空山无人水流花开为韵寄山中道友八首  其六:堕薪行且拾，爱此林径幽。偶坐欹斜石，忽逢清浅流。
余在制勘院昼卧念故山经行处用空山无人水流花开为韵寄山中道友八首  其七:明白庵前路，辛夷树已花。窃香知犯律，匹练墨翻鸦。
余在制勘院昼卧念故山经行处用空山无人水流花开为韵寄山中道友八首  其八:棐几自香滑，宝时一开道。根根九连络，清境更壅培。
病中寄山中故旧八首  其一:室空无侍者，唯置一匡床。万事俱衰落，但余常寂光。
病中寄山中故旧八首  其二:身心俱寂灭，想念亦纷纭。此是维摩老，无生不二门。
病中寄山中故旧八首  其三:我心若有生，梦境堪把玩。目前今洞然，底处藏忧患。
病中寄山中故旧八首  其四:云门达法空，玄沙见根蒂。两翁脱生死，一味多爽气。
病中寄山中故旧八首  其五:心光本无碍，悭贪空盖纒。一切但仍旧，自然常现前。
病中寄山中故旧八首  其六:灵源坐痴兀，万事付天真。何事禅和子，相逢碍塞人。
病中寄山中故旧八首  其七:临济十世孙，泐潭克家嗣。一唱主中宾，不容留意地。
病中寄山中故旧八首  其八:本色出家儿，机轮盘珠走。须学老华亭，用处无渗漏。
明白庵六首  其一:如来功德力，内外悉清浄。念起勿随之，自然心无病。
明白庵六首  其二:形与佛祖等，道致人天护。戒浄福人天，心空同佛祖。
明白庵六首  其三:石火机锋上，那容着意根。透情名出世，离念是知恩。
明白庵六首  其四:瑞鹿吾所慕，勇决敢不勉。夜来归梦清，疑在啼猨巘。
明白庵六首  其五:老去一庵深，聊将自浄心。要当酬佛祖，终不负丛林。
明白庵六首  其六:归路山花发，欣然折一枝。动容扬古路，不堕悄然机。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其一:哀蝉满风听，草树初茂密。空斋有奇事，屋角寒藤入。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其二:客来理清言，客去依蒲褐。道乡知不遥，髣髴见城郭。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其三:希夷登岳顶，与子相追随。天风落笑语，想见对谈时。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其四:子从两人杰，此游真胜缘。他年传故事，一叶共湘川。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其五:遥知歌座中，随意吐十住。海门妙莲华，应逐谈词吐。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其六:我庵无量相，泯迹变清思。觉范如新故，空华今盛衰。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其七:松下朅来见，依然冰雪颜。未须惊世故，且复卧看山。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其八:高谊今照人，剧谈旧惊座。别来如许久，一见千愁破。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其九:无生师子窟，僧宝光照夜。我如龟六藏，一庵聊作夏。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首  其一○:千峰夕阳外，空翠揺烟霏。终古无求处，相看一笑归。
和昭默堂五首  其一:相见自完全，分明透语言。衲僧犹听莹，入户不知门。
和昭默堂五首  其二:道骨清如玉，闲拳瘦策时。钝根并鹘眼，到此自分岐。
和昭默堂五首  其三:此堂常说法，亦是主中宾。无地容啖啄，缘渠彻骨贫。
和昭默堂五首  其四:睡余供潄盥，齿頬带茶甘。兄弟知家法，从教鹙子惭。
和昭默堂五首  其五:倦依蒲褐坐，脱体露全机。曲篆风窗细，烟横一缕微。
又次韵五首  其一:拟心成剩法，况复更随言。试凭堂中几，闲看窈窕门。
又次韵五首  其二:智识不到处，言诠路绝时。欲藏还露骨，叶带更多歧。
又次韵五首  其三:瘦容无住着，举手评来宾。不是无言说，虽穷不讳贫。
又次韵五首  其四:梦里寻音响，教休定不甘。忽知眉盖眼，开着替人惭。
又次韵五首  其五:言语皆为病，全提却物机。更无遮掩处，兀坐笑微微。
李成德画理髪搔背刺喷{耳月}耳为四畅图乞诗作此四首  其一:经月得楼飕，头懒垢不靧。树间一梳理，道与精神会。
李成德画理髪搔背刺喷{耳月}耳为四畅图乞诗作此四首  其二:痒处搔不及，赖有童子手。精微不可传，龉齿一转首。
李成德画理髪搔背刺喷{耳月}耳为四畅图乞诗作此四首  其三:呿口眼尾垂，欲喷将未发。竟以纸用事，快等船出闸。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其一:披云斵奇峰，稍稍堕危峭。百年能几何，万事付一笑。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其二:方经脱手春，又复送余热。悬知到故山，定与秋风别。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其三:故山久不归，田园废耕鉏。但余玉涧碧，依旧绕吾庐。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其四:吾庐亦何有，草屋八九间。床头挂湿水，枕上见他山。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其五:夫子固真亮，刚劲如何远。玉骨定含秋，出语便清婉。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其六:西斋君去后，别绪乱于莎。乃知长笑语，始奈客愁何。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其七:我诗水清浅，只鹄浴不烦。君才正豪迈，霜足拥华轩。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其八:门前短石桥，日日送君过。归来院落间，还作北窗卧。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其九:一从秃毛髪，万事成乖阻。贪食等饥鹰，酣眠如饱虎。
余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之  其一○:与君游戏处，个中无悟迷。冰华来脉正，不独是曹溪。
履道书斋植竹甚茂用韵寄之十首  其一:君家清癯生，风姿极孤峭。我欲为传真，世岂无笑笑。
履道书斋植竹甚茂用韵寄之十首  其二:笑笑解衣处，酒后耳先热。笔端走精神，叶叶无差别。
履道书斋植竹甚茂用韵寄之十首  其三:汪郎工笔耕，万卷供犁鉏。我方买牛具，赁屋邻子庐。
履道书斋植竹甚茂用韵寄之十首  其四:胸中有奇趣，诗成谈笑间。往来无一事，城郭似居山。
履道书斋植竹甚茂用韵寄之十首  其五:晓庭蒲叶翻，天涯归梦远。尚记泊舟时，隔水桑婉婉。
履道书斋植竹甚茂用韵寄之十首  其六:月华泼空壁，露颗压庭莎。哦诗欲仙去，无计奈君何。
履道书斋植竹甚茂用韵寄之十首  其七:虽住城隍寺，而无迎送烦。清风如有素，时复到南轩。
履道书斋植竹甚茂用韵寄之十首  其八:南轩绝低小，亦无佳客过。相看两无言，径作对床卧。
履道书斋植竹甚茂用韵寄之十首  其九:诗狂欲发言，因此难韵阻。君看短后儿，掉臂搏怒虎。
履道书斋植竹甚茂用韵寄之十首  其一○:暂借人间路，未达忽如迷。石门端不远，归思乱筠溪。
履道见和复答之十首  其一:怪君岿如山，诗句最奇峭。此篇如缚须，为作陆云笑。
履道见和复答之十首  其二:君驭秋风来，破我残夏热。方欣对榻眠，遽作虎溪别。
履道见和复答之十首  其三:曾约还康山，披蓑共春鉏。东林缚我屋，西崦置子庐。
履道见和复答之十首  其四:百年驹过隙，世事捻指间。谁能脱秃帽，从我归故山。
履道见和复答之十首  其五:公诗如渊明，语直气益远。此篇犹可人，幽趣更清婉。
履道见和复答之十首  其六:佳人如美玉，华裙似春莎。百年被束缚，奈此青山何。
履道见和复答之十首  其七:所居远城市，已绝送迎烦。赖有隔桥子，时来过小轩。
履道见和复答之十首  其八:静闻斗牛犇，闲数羣蚁过。秋风拂庭槐，枕书欲酣卧。
履道见和复答之十首  其九:与君居相连，长恨笑谈阻。作诗歌追踪，人笑学画虎。
履道见和复答之十首  其一○:思涩不自胜，援笔真欲迷。那堪屋漏雨，供此不尽溪。
登控鲤亭望孤山:大江自吞空，中流涌孤山。欲取藏袖中，归置几案间。
因事:太平无事僧，死时是今日。逢缘不借中，无间功不立。
丛秀轩:幽轩如镜净，峰好亸云鬟。不用称丛秀，为君名照山。
次韵曾侯赠庵僧:野僧自是闲，不复知闲味。譬如庵中人，不见庵外事。
次韵履道雨霁见月二首  其一:昨夜中庭树，阴寒叶上稠。今宵扫疏影，写出十分秋。
次韵履道雨霁见月二首  其二:雨洗诗魂健，梅梢月色新。遥知愁绝处，对影只三人。
次韵资钦提举二首  其一:雅志在丘壑，不甘丝竹围。摩挲林下石，忽忆钓鱼矶。
次韵资钦提举二首  其二:爽气诸峰晓，闲心古井波。小楼新得句，清绝似阴何。
和珣上人八首  其一:生死镜中像，非面亦非镜。像既无起灭，心岂纒垢浄。
和珣上人八首  其二:不了号无明，了知名真智。如人因地倒，而起亦因地。
和珣上人八首  其三:木头与碌砖，抛出无巧妙。无实法于人，即是我纲要。
和珣上人八首  其四:句下无活路，知渠见处偏。君看珠走地，不定始知圆。
和珣上人八首  其五:万法如有功，梦事应存体。但知一月真，宁许堕非是。
和珣上人八首  其六:既了超四句，自然绝百非。电光石火上，不许更追维。
和珣上人八首  其七:毁誉不入念，方知心已空。魔宫并虎穴，还与道场同。
和珣上人八首  其八:问讯跛挈师，汝今亦知有。棒打不回头，乃尔能掣肘。
咏双杏子其核亦然:子核成双杏，将寄同心人。定栖鸳鸯魄，为物岂无因。
梦过三陵:梦过汉陵间，秋风石马闲。当年侍臣泪，泣尽向三山。
迟月:迟月月已上，清光在高木。未能照我庭，团团隔东屋。
风笛:既殊出塞声，还非江上听。夜吹送悠扬，高楼月方迥。
霜钟:昔向寒溪卧，远寺撞白云。今也趋早朝，残月马上闻。
鸣琴:虽传古人声，不识古人意。古人今已远，悲哉广陵思。
行僧:风衣何揭揭，有若瓠叶翻。尘土不远去，白云藏石门。
舟中夜听汴河水声:夏雨涨黄流，夜鸣邻船柁。乘危冒险人，不识西山饿。
杂诗绝句十七首  其一:蛙行动萍叶，误观作游鱼。稍稍引两股，已变科斗书。
杂诗绝句十七首  其二:青草生水中，日日随水长。水落何所依，撩乱为宿莽。
杂诗绝句十七首  其三:有虫托断葑，断葑日夕流。不知止息处，随夫非自由。
杂诗绝句十七首  其四:荒水浸篱根，篱上蜻蜓立。鱼网挂绕篱，野船篱外入。
杂诗绝句十七首  其五:茸茸翦熟丝，雨染燕脂晕。满树敛黄昏，槿花无此分。
杂诗绝句十七首  其六:青青老镜叶，下有繁实尖。浪头拨船女，刺手终不嫌。
杂诗绝句十七首  其七:岸傍草树密，往往不知名。其间有啼鸟，似与船相迎。
杂诗绝句十七首  其八:青蝇何处来，聚集满盘间。谁知腹中物，变化如循环。
杂诗绝句十七首  其九:水上卖瓜女，摘瓜陂上田。长麻已不识，满把青铜钱。
杂诗绝句十七首  其一○:买鱼问水客，始得鲫与鲂。操刀欲割鳞，跳怒鬐鬛张。
杂诗绝句十七首  其一一:沙头风雨来，帖水野云黑。如观曹公营，万弩射船侧。
杂诗绝句十七首  其一二:前时双鸳鸯，失雌鸣不已。今更作双来，还悲旧流水。
杂诗绝句十七首  其一三:度水红蜻蜓，傍人飞欵欵。但知随船轻，不知船去远。
杂诗绝句十七首  其一四:塘上挽船人，塘泥深及胫。落日望前村，心将道途竞。
杂诗绝句十七首  其一五:燕立茅屋脊，燕衔芹岸泥。巢成同养子，薄暮亦同栖。
杂诗绝句十七首  其一六:鹊衔高树蝉，危胁缫车响。露腹不曾肥，杀之嗟已往。
杂诗绝句十七首  其一七:河畔有钓翁，团泥为瓮缶。坐想秦人声，思倾杜陵酒。
中秋不见月答永叔:天嫌物兼美，而使密云藏。已向石屏见，何须照席光。
十月三日相公花下小饮赋四题 拒霜:木杪芙蓉花，开非红艳早。常畏晚霜寒，朱华竞衰草。
十月三日相公花下小饮赋四题 残菊:零落黄金蕊，虽枯不改香。深丛隠孤秀，犹得奉清觞。
拟韦应物残灯:照此寒夜中，欲残红烬尾。空堂灭复明，独宿拟山鬼。
啄木二首  其二:食蠹非嫌蠹，声来古木高。谁将琵琶弄，写入相思槽。
隠静遗枇杷:五月枇杷实，青青味尚酸。猕猴定撩乱，欲待热应难。
守宫:尝闻汉武帝，偶问东方朔。臣拟作龙呼，惭无头上角。
夏园:夏园甘果熟，日觉树林稀。休笑道傍李，无人摘自肥。
别达观文鉴二大士:云衲山中来，画桡江上发。何日到山中，山花应未歇。
阻风寄刁安国:江风裂瓦鸣，浦口惊波作。君驾何不来，客心空寂寞。
啼禽:盆茧未成丝，破裤劝可脱。安知增羞颜，赤胫衣短褐。
禁中瑞竹同本异茎:孤竹二君子，圣人知独清。但将奇节并，何用首阳名。
醉和范景仁赋子华东轩树次其韵:树影落东墙，影微人已醉。休看枝上绿，但对眉间翠。
别三十弟彦臣:朝辞都城里，暮止汴堤头。满目非相亲，寂默对河流。
送仲和师归雪窦兼简颖禅师:野钵归松下，将亲闻道师。风沙不堪寄，霜笴自相宜。
漫书:蒲葵两钱扇，漫写未嫌轻。老媪持将去，无端色不平。
隠静山访怀贤上人不遇:松上垂青蔓，蒲根泻碧泉。高僧来不见，却返五峯前。
前以甘子诗酬行之既食乃绿橘也顷年襄阳人遗甘予辨是绿橘今反自笑之:昔辨荆州悞，今为越叟迷。黄甘与绿橘，正似珷玞圭。
偈二首  其一:心王不妄动，六国一时通。罢拈三尺剑，休弄一张弓。
遗徐禧:今年七十七，出行须择日。昨夜问龟哥，报道明朝吉。
偈:新冬新宝寿，言是旧时言。若会西来意，波斯上舶船。
偈三首  其二:寒原耕种罢，牵犊负薪归。此夜一炉火，浑家身上衣。
诗一首:迭嶂最惊目，排青隠星络。双溪颇醒心，激素出林薄。
游翠阴洞和朱履常韵:松桂擢危岑，烟云昼亦阴。洞门虽不锁，谁测洞中深。
迎月:尊酒贪迎月，人生醉后佳。夜来窗不掩，吹落一瓶花。
和祖择之学士袁州庆丰堂十咏  其一:时丰公事少，笔砚任横斜。环郭江山秀，人情等物华。
和祖择之学士袁州庆丰堂十咏  其二:有象阶前景，无声膝上琴。何劳今郑卫，视听不关心。
和祖择之学士袁州庆丰堂十咏  其三:穷谷寓形久，惭无问俗方。文章古刺史，今昔窃余光。
和祖择之学士袁州庆丰堂十咏  其四:秽草诛还密，浮萍去又生。辄污如鉴浄，有客若为情。
和祖择之学士袁州庆丰堂十咏  其五:秀泉开旧甃，初试仰山茶。寂寂有余意，池莲三五花。
和祖择之学士袁州庆丰堂十咏  其六:园涉日成趣，穷诗懒缀装。梁间冰雪句，屈指岁华长。
和祖择之学士袁州庆丰堂十咏  其七:洗竹遥山出，流泉到曲池。可怜波万顷，黾勉对沦漪。
和祖择之学士袁州庆丰堂十咏  其八:道院今犹古，闲中事可书。鹭鸥驯不去，谁可得亲疎。
和祖择之学士袁州庆丰堂十咏  其九:登堂方再月，已许庆丰年。偶继前贤迹，承流颇裕然。
和祖择之学士袁州庆丰堂十咏  其一○:鸿鹄远矰弋，鱼鸟脱池笼。始觉一无物，方知万事空。
偶题看山楼新画山水:尽日望西山，扶筇复倚栏。远观犹未足，更作画图看。
东枢后轩列植花草随时竞秀种类寔繁滋蔓因依未易图也然昔之造化者为不少矣故录其名数牓于北垣意欲后之人勿剪勿伐且无忘于封植也因观其牓偶作小诗三章曰嘲曰解曰断云 嘲:百种闲花草，皆非药笼材。如何桃与李，曾不预栽培。
东枢后轩列植花草随时竞秀种类寔繁滋蔓因依未易图也然昔之造化者为不少矣故录其名数牓于北垣意欲后之人勿剪勿伐且无忘于封植也因观其牓偶作小诗三章曰嘲曰解曰断云 解:勿谓闲花草，色成各有宜。君看桃与李，未是岁寒姿。
东枢后轩列植花草随时竞秀种类寔繁滋蔓因依未易图也然昔之造化者为不少矣故录其名数牓于北垣意欲后之人勿剪勿伐且无忘于封植也因观其牓偶作小诗三章曰嘲曰解曰断云 断:天地育万物，物物遂其生。何须强分别，不若两忘情。
新酿酴醾酒送吴蔡二副枢:此花犹未发，此酒已先香。独有甘芹意，开罇略为尝。
题龙潭寺:古寺依青障，高轩俯碧潭。山僧如有待，先扫侍中庵。
与之珍朝议秋日东田观鱼掷饼水中鱼食者众  其一:观鱼最是乐，莫作羡鱼心。退而能结网，所得过千金。
与之珍朝议秋日东田观鱼掷饼水中鱼食者众  其二:垂钓与施食，乃是两般心。莫作鲁人意，公张取百金。
与之珍朝议秋日东田观鱼掷饼水中鱼食者众  其三:凫鸥两闲暇，知我无机心。跃渊宜自在，直莫上钩金。
河阳寄留守相公:蹔别荧煌座，初为半月期。洛城归意切，不独为花时。
题龙门奉先寺兴禅师房:伊叟已先至，兴公犹未归。凭高东北望，一片白云飞。
清溪:勿谓清溪清，长如镜初洗。须防苟容物，污尔清到底。
桂隠纪咏 桂隠:未说花开好，团看叶自奇。明朝非愿避，爱树恐相离。
桂隠纪咏 东寺:数举营巢债，纔成作佛庐。随堂展单钵，均是道人居。
桂隠纪咏 北园:地势本居中，因湖别南北。三十六计中，吾今计为得。
桂隠纪咏 山堂:谁无数椽屋，盖成多是俗。如此乱山中，非关松石竹。
桂隠纪咏 高寒堂:下瞰东邻寺，钟声殷两山。贪吟尝忍冷，薄夜不知还。
桂隠纪咏 安闲堂:不作风波民，已铸赫胥印。同好岂无人，望崖行少进。
桂隠纪咏 翠樾堂:宝画光腾处，乔林更碧峦。权衡主人福，压尽世间官。
桂隠纪咏 清夏堂:夜月三杯色，晴荷十亩香。若教兴世念，不甚觉风凉。
桂隠纪咏 尚友轩:相别音书断，相逢语话稀。平生胶漆处，正要世情疑。
桂隠纪咏 煨芋轩:暖坐无寒涕，窗油雪让明。地炉糠火熟，饱听乱松声。
桂隠纪咏 殊胜轩:杜老诗中佛，能言竹有香。欲知殊胜处，说着早清凉。
桂隠纪咏 传经轩:香炷对清晨，微言得问津。所师非传癖，手泽仰如新。
桂隠纪咏 读易轩:大易缘何有，难逃此问中。不从横画会，爻象总能通。
桂隠纪咏 咏老轩:因看上下经，便无烦恼事。慈俭不为先，躬行五个字。
桂隠纪咏 真如轩:翠竹是真如，目前须荐取。恁么做禅和，被人鞔似鼓。
桂隠纪咏 易容轩:世界无非我，心怀即是天。玉堂并草舍，何地不安然。
桂隠纪咏 泰定轩:触处天光发，何尝离定中。问云谁散乱，又道主人公。
桂隠纪咏 玩芝轩:阴洞亲寻遍，灯惊蝙蝠飞。坚明敲紫玉，一似采时肥。
桂隠纪咏 石林轩:濯濯何年有，先公手种成。至今揩痒虎，来认读书声。
桂隠纪咏 俯巢轩:化国舒长日，林隈分外知。年年庭荫匝，数遍鹊寻儿。
桂隠纪咏 书叶轩:抛絮轻于柳，栖禽不待凰。题诗非胜纸，留咏托枝凉。
桂隠纪咏 静赏亭:皂隶百轻肥，金朱弹丸箧。君方踞胡床，风掀缃册叶。
桂隠纪咏 拥山亭:揜抱复回环，亭居紫翠间。思量天下物，谁更好如山。
桂隠纪咏 抚鹤亭:立缟芳桂阴，置汝固已当。他年莫姓丁，止厕子侄行。
桂隠纪咏 俯镜亭:唤作大圆镜，波文从此生。何妨云影杂，榜样自天成。
桂隠纪咏 依绿亭:月出烟暝时，水调谁家唱。短棹欲相寻，先经此亭上。
桂隠纪咏 云外亭:芒屦方疑湿，天晴径又干。由来云在下，木杪是栏干。
桂隠纪咏 沙际亭:小檝轻撶去，无人伴此翁。午烟青一点，鱼虎出深丛。
桂隠纪咏 鲈乡亭:溪叟挈笭箵，曾来候此亭。未知余不杀，刚要着鱼经。
桂隠纪咏 摘霞亭:一片吹来锦，人言是杏花。倚栏堪把玩，胜似日边霞。
桂隠纪咏 琼莩亭:莫羡海棠色，听言着子时。骊珠千万颗，撒向嫩桑枝。
桂隠纪咏 粲金亭:柘弹黄金子，谁将满树装。珍禽来往惯，风落不惊忙。
桂隠纪咏 满霜亭:疑驾洞庭帆，累累看绕山。花时芳气洁，伯仲素馨间。
桂隠纪咏 听鶑亭:不向他园去，能来共竹林。故乡知我念，特地奏秦音。
桂隠纪咏 松桥:欲向松间去，梅西竹坞穿。莫言吟兴在，风雪灞桥边。
桂隠纪咏 竹桥:新篁故蒙丛，恶草刚荟翳。删薙似少恩，成渠玉无际。
桂隠纪咏 柳桥:初因桥种柳，却用柳名桥。桂隠从兹入，春风莫浪招。
桂隠纪咏 平桥:桥向平边度，风从阔处来。泠然旬五日，无去亦无回。
桂隠纪咏 兴远桥:窈窕或崎岖，不是邯郸步。因来此凭栏，又送孤鸿去。
桂隠纪咏 归喜桥:半岁吏尘役，天书教放归。思量难报称，安稳饭和衣。
桂隠纪咏 静乐庐:城市非无地，如何此结庐。一家耽静乐，两个水边居。
桂隠纪咏 心足寮:闻道华胥国，依稀似醉乡。近来参得透，睡稳不因床。
桂隠纪咏 茂光台:风日清美时，月露澄爽际。能来此徜徉，扫除闻见翳。
桂隠纪咏 安乐泉:潜通大壑水，一杯千虑散。只因都放下，如熟病得汗。
桂隠纪咏 鹊泉:鹊饮树底泉，人立石边路。相亲不相疑，所性平等故。
桂隠纪咏 樵径:路入前山处，苍苔裹石棱。不逢负薪叟，时见隔林僧。
桂隠纪咏 霞川:方舟卧看化，丹霞二三里。穷眼谢玄晖，休言余散绮。
桂隠纪咏 檥苹舟:玉立蜻蜓小，香欺漫港秋。百年清绝意，孤棹抵封侯。
戏答客问:桂隠芙蓉盛，柴门日日开。若无诗与酒，不请看花来。
题松身:不见蛰根时，唯喜苍阴覆。借汝叶间声，当我风信句。
前后植木犀楼上有站台尽见诸山:盛世适亲逢，楼台得地雄。无形兼有象，俱在太和中。
登春陌:花柳焰通津，幽居日日春。门前往来者，同是华封人。
题水墨画水仙木犀  其一:翠袖擎金盏，香风动宝车。几间莫轻觑，故故薄云遮。
题水墨画水仙木犀  其二:昔年风露乡，裙破鬰金黄。别来参祖意，坏色染衣裳。
题瑞香花扇:梦里谁曾见，香篝紫绣蒙。枝间两飞蝶，我共漆园翁。
泛星槎:鼻祖寻河源，织女喜停机。我不愿上天，湖中亦忘归。
题平甫弟梁溪庄园:两字虽差远，花繁好作名。假饶千万偈，难状尔多情。
茶谷闲步:自携折脚铛，煮芽仍带叶。客至请渠尝，俗尘消旷劫。
涧西闲泛:曲曲通航小，兰桡手自移。映丛怜白鹭，特地过湾迟。
同王梦得夜坐:何处起香云，清谈我与君。雨来临水坐，鱼跃隔窗闻。
晚兴:江汉旧名侯，飘萧发未秋。时荣那似此，天地入诗游。
道经寒芦港:芦深可藏人，下有扁舟泊。正似洞庭风，日暮孤帆落。
戏成白发二首  其一:怕见人言老，梳头夜二更。谁知灯烛夜，漏逗愈分明。
戏成白发二首  其二:朝朝摘白发，新生亦非黑。纵使白不生，秃翁还讳得。
秋夜:人间睡正浓，月到修髯底。三伏凛如秋，蒙头思衲被。
约斋:博学非能事，详言道转乖。只因省气力，处处是吾斋。
赠道士:虎向深渊绕，龙归猛火蟠。昆仑飞日月，奚但鼎中安。
再过鶑脰湖:晓雾蒙鸿合，山藏岸绝痕。浩波吞日去，金晃玉乾坤。
珍林:李枣栗银杏，橙梨柿木瓜。杨梅与金橘，不让满园花。
并闾岭:稍丛暮气升，还为露珠滴。暗响出林隈，锵锵小金石。
药溪:野药随宜种，芎苗嚼最香。屐痕休厌数，桤树逐溪长。
南湖:胸中诗本悭，天教专一壑。万景休坌来，老夫重然诺。
石污尊:万事醉如泥，昔贤有名言。闭门五十载，真须石为罇。
天声馆:鸾鹤纷来下，天风驾月明。语言难道断，不堕世间声。
谒丛霄馆  其二:飙御缤来下，储休答意虔。虽无名宦达，林墅保长年。
琅华洞天:琪树已无尘，山幽地更灵。羽流来往熟，仙饭设青精。
指三门:蹋断千差路，泼天门户开。抬头空荡荡，脚下起风雷。
颂古四首  其三:饥时定闻饥，饱时定闻饱。婆子在台山，赵州勘破了。
颂古四首  其四:一色通身白，天然绝点尘。咤沙当古路，不吼也惊人。
开涂田道者求语:大海波涛涌，道人愿力坚。当头一截断，万顷看平田。
光维那归乡:光境俱亡了，寒潭彻底清。泝流翻巨浪，五十四州惊。
村居:移家杨柳湾，小筑田家坞。一宵春雨晴，满地菜花吐。
闻酒香戏作:下蚓盈泉腹，高蝉溢露肠。如何不能饮，空羡瓮头香。
白云亭:云来本无心，云去亦无迹。要是莫逆交，更为不速客。
宿兴德寺:东峰霁月出，林丛寒露明。夜久风渐息，深院无人声。
感兴六首  其一:雏雀学翻飞，不知毛羽微。青鵳笑高树，待尔饱朝饥。
感兴六首  其二:青鵳噉雀雏，饫饱侮鸢乌。不知皂鵰力，拏杀北城狐。
感兴六首  其三:皂鵰狞觜爪，飞走披肝脑。不知游猎儿，必尔鞴上老。
感兴六首  其四:猎儿燕楚俗，得意唯驰逐。不知庙堂上，坐饱万钱肉。
感兴六首  其五:庙堂击鲜食，日负天下责。不知五湖上，自有扁舟客。
感兴六首  其六:扁舟彼何人，国霸始谋身。不知钓鱼翁，羞作故人臣。
怀寄寇元弼王文举十首 初别后:樽酒津亭别，还城何所投。无情是流水，断送到南州。
怀寄寇元弼王文举十首 过碧芦轩:东轩美风月，诗酒伴欢呼。昨日墙阴过，依依见碧芦。
怀寄寇元弼王文举十首 出小市门:小市门南路，旧游联马行。祇从前日别，秋草一番生。
怀寄寇元弼王文举十首 登飞鸿亭:南京一登眺，朔雁正来宾。好去长淮北，殷勤访故人。
怀寄寇元弼王文举十首 游百步洪:百步洪头水，秋霖一夜浑。相携濯缨处，无复履綦痕。
怀寄寇元弼王文举十首 登黄楼:何处延明月，东城百尺楼。故人那得见，后夜是中秋。
怀寄寇元弼王文举十首 局中归:不见西街客，归来即闭门。胡床面南树，鸟鹊啅黄昏。
怀寄寇元弼王文举十首 招元弼:暑雨茅柴熟，秋风淮白肥。留连阮校尉，何日跨馿归。
怀寄寇元弼王文举十首 招文举:后夜溪山雪，临门望子猷。莫因清兴尽，半道却回舟。
怀寄寇元弼王文举十首 赋后诗:偶得悲秋句，还惊旧社空。中庭步明月，朗咏与西风。
答陈传道五首  其一:客子厌京尘，长街风瞇目。安得卧南阳，清潭渍寒菊。
答陈传道五首  其二:游梁复归宋，南北更相送。失得两如何，劳劳不如梦。
答陈传道五首  其三:游宦几人达，不知强健归。未容夸昼锦，几见化缁衣。
答陈传道五首  其四:闻有高秋兴，清樽醉飞鸿。应悲故人远，薄晚面西风。
答陈传道五首  其五:倒橐黄金尽，方悲行路难。桂薪炊玉粒，可是乐长安。
拟刘孝胜咏安仁得果:果尽犹招手，车停更起尘。固应持一笑，先答近辕人。
和王文举玉台体:南城空目送，西馆断心期。悬知今夜思，明灯半下帷。
梦后闻蛩:笼灯耿欲灭，枕下虫声切。底许事相关，煎人肠断绝。
初霜:庭下晓来霜，菰顿芭蕉折。络石瘦菖蒲，独抱青青节。
秋思:一曲玉连琐，十分金屈巵。故新相代谢，底用为秋悲。
新月:天面如人面，昏昏镇是愁。晚来云色解，新月放眉头。
小雪前三日钟冠之约余侍老人行山舟发后洪入杜坞自郑盖庵过阆山趋翔凤山菁山徧览杨坟秀园遂至何山道场山乘兴薄吴兴访玉湖书院水晶境界而归自戊子至庚子阴晴相半胜处辄徘徊赋诗饮酒伟哉观也数诗见后 阆山妙严院松月堂读张汪二公诗有感用无垢韵:止水搅不动，好山邀辄来。松间寒月晚，似欠两翁催。
清凉院僧房致斋:花片墙阴晚，禽声屋角晴。东风犹峭在，煨芋坐深明。
端平二年端午帖子词 皇帝合 其一:更化开皇极，中兴兆赤符。节摽千岁历，气协五时图。
端平二年端午帖子词 皇帝合 其二:雨足秧分甽，风清麦弄岐。圣心涵水镜，即是太平基。
端平二年端午帖子词 皇帝合 其三:明进离方午，柔生遇已阴。妙参三圣易，细测两仪心。
端平二年端午帖子词 贵妃合 其一:佩袭芳兰碧，钗明宝篆红。深宫三十六，同被二南风。
端平二年端午帖子词 贵妃合 其二:萱长宜男草，榴开结子花。欢声喧令节，庆事属天家。
端平三年春帖子词 皇帝合 其一:龢凤东风转，携龙北斗回。人间遒铎振，天上兽樽开。
端平三年春帖子词 皇帝合 其二:冰天寒色饯，旸谷霁华宾。生意乾坤满，宸襟一点春。
端平三年春帖子词 皇帝合 其三:宽大朝廷诏，中和郡国诗。欲求跻庆历，先使见淳熙。
端平三年春帖子词 皇后合 其一:太液轻澌泮，温明霁日融。菜流芳荇碧，花颂瑞椒红。
端平三年春帖子词 皇后合 其二:甲观韶光集，禖坛好语传。思齐男庆百，假乐子宜千。
端平三年春帖子词 贵妃合 其一:梅试催妆粉，兰披入梦香。迎春占北斗，受福拜东皇。
端平三年春帖子词 贵妃合 其二:象应轩龙次，恩承帝座光。燕坛风澹荡，蚕馆日舒长。
题壁:眼俗难观古，时间只顺天。平生羞诡遇，投老更加鞭。
月巢:小小一枝足，寥寥万象空。踢翻旧窠窟，谁在月明中。
镜庵:毫发难藏覆，临台子细观。龙门无宿客，对舞失孤鸾。
月窗:一转月窗语，全超言象前。无人知此意，令我忆南泉。
诺庵:善应物无外，全身在帝乡。不妨横点首，平等印诸方。
刺血冩经解祠部逋:幽馥腾刍草，余春散妙莲。若无皮下血，宝所待馿年。
及庵:过亦非中道，其如不及何。到江吴地尽，隔岸越山多。
偈颂一百三十三首  其七:还债金轮种，陈年甘蔗苗。九龙翻雪浪，滴水也难消。
偈颂一百三十三首  其一五:学道如钻火，逢烟未可休。直待金星现，曹门取郑州。
偈颂一百三十三首  其四二:晃晃在心目，昭昭居色尘。莫将银世界，唤作假银城。
偈颂一百三十三首  其四九:拟破一微尘，分明昧此经。如何破经卷，出此一微尘。
偈颂一百三十三首  其六四:败阙在双林，都无迹可寻。海枯终见底，人死不知心。
偈颂一百三十三首  其六九:虚空无相身，堕地惹埃尘。不入红尘里，馿年洗得清。
偈颂一百三十三首  其七○:罗汉山当户，朝来有圣灯。藩篱俱剖破，不拣小乘僧。
偈颂一百三十三首  其七九:未到忘筌地，携篮等跳虾。错行樵子径，却到葛洪家。
偈颂一百三十三首  其八五:独钓海山秋，纶竿五十牛。叮咛螺与蚌，莫傍钓鳌钩。
偈颂一百三十三首  其九○:莫袖搴旗手，同扶折脚铛。高碁放低着，死路活教行。
偈颂一百三十三首  其九九:半月出去，鼻孔不见眼睛。一日归来，眼睛不见鼻孔。
偈颂一百三十三首  其一○七:久坐大雄峯，寒灰拨不红。一星萤火出，孤鹤已辽东。
偈颂一百三十三首  其一三一:大地及日月，时至皆归尽。未尝有一物，不被无常吞。
颂古二十一首  其二:适我昔所愿，今者已满足。是玉也大奇，只恐不是玉。
颂古二十一首  其七:金盘不可动，辘辘转难住。停待良久间，圆明湛如露。
颂古二十一首  其一○:挽弓须挽强，用枪须用长。射人先射马，擒贼先擒王。
颂古二十一首  其一二:当机觌面提，觌面当机疾。开眼放痴顽，鞭逼人上壁。
颂古二十一首  其一九:剑下十分亲，难藏独露身。江流石不转，独有藴空名。
漆匠求颂:漆桶天然别，休将好处修。听他百杂碎，特地一场愁。
常思惟大士赞  其一:瞪目谛观时，风丝万绪风。一声潮雪响，打入正思惟。
常思惟大士赞  其四:趁队选圆通，无端立下风。当时供死款，错说在闻中。
问疾维摩赞:卖弄澜翻舌，文殊是阿谁。未曾谈不二，已自落思惟。
穿破衲赞:针短线难穿，闲拈当负暄。不须嫌破碎，提起自完全。
了残经赞:从朝数黑豆，数到黄昏后。只见月如眉，不觉灵犀透。
颂古五首  其四:剑下十分真，难藏独露身。江流石不转，独有藴空名。
阻史弥远占寺偈:寺前一块地，常有天子气。丞相要作坟，不知主何意。
赋梅:清献堂前树，无梢可着春。岂知三百载，复有种花人。
简州:山水三池郡，平湖坞可园。要成真吏隠，故作小桃源。
小桃源:二水清浑合，三山锦绣张。迹沉簿书冗，身在水云乡。
题龙岩寺文与可怪石墨竹:风雨劳先别，敢辞樽酒深。一梢墙上竹，留作岁寒心。
读书岩  其一:绿橘阴虽改，青山色自新。偷闲时挟册，来访读书人。
止泓亭:止泓清而明，如彼秋月满。以此观我心，澄源斯近本。
旅中闻笛:清宵难独寐，谁把曲来讴。曲里声声思，离人辗转愁。
题狄梁公白云图:怅望登临日，大行山顶头。亲帏何处是，一片白云浮。
云边种松:渐止牛羊牧，还添雨露滋。但令萌蘗长，自有岁寒姿。
题屏间:野旷乾坤大，身闲日月迟。有生均自得，造物本无私。
谢陈佥惠红绿柿:红绿分佳果，丹青让好辞。遥怜霜落叶，岸帻坐题诗。
送李季允侍郎归蜀五绝用禅房花竹幽为韵  其一:密叶秋逾润，幽花晚更妍。去来谁是主，试问白头禅。
送李季允侍郎归蜀五绝用禅房花竹幽为韵  其二:地僻风烟好，身闲日月长。未知嘉遯吉，占验笑京房。
送李季允侍郎归蜀五绝用禅房花竹幽为韵  其三:淮海身如系，岷峨路去赊。相思冰雪里，却立嗅梅花。
送李季允侍郎归蜀五绝用禅房花竹幽为韵  其四:交情契金兰，燕乐非丝竹。我歌古别离，语尽君当续。
送李季允侍郎归蜀五绝用禅房花竹幽为韵  其五:日脚收新雨，禅房早得秋。重来应更好，谁与共清幽。
送昔监税满替:但了官中事，都无俸外钱。妙年能尔尔，晚节更须坚。
题虎丘剑池:石壁千年立，池泉百尺深。萧萧陵下木，遗恨古犹今。
题王氏天开图画卷后:浓淡非妆点，纵横谢剪裁。凭栏一凝睇，图画信天开。
次王兄韵二首  其一:锦绣胸中富，珠玑笔下生。如何鹿门去，不向玉堂盛。
次王兄韵二首  其二:买屋依三阜，开窗对两池。去来谁是主，空锁壁间诗。
再用韵  其一:野径梅初发，寒塘草又生。能来同社酒，莫笑瓦盆盛。
再用韵  其二:绿杨陶令宅，芳草谢家池。开径应须我，酬君未有诗。
云边遣兴:穴处堪忘世，松餐足永年。有时云雨止，独立看青天。
送李果州  其一:萧然瘦鹤姿，不受世俗尘。吾衰久矣夫，眼明见斯人。
送李果州  其二:含香趋汉陛，前席问贾生。要路须民庸，锦衣聊昼行。
送李果州  其三:一年春好处，寒食一百五。想见束晨装，沙头震鼍鼓。
送李果州  其四:昔吾有先正，走卒称司马。忧国等忧家，人物君其亚。
别离情所钟十二章章四句送定叟弟之官严陵  其一:别离情所钟，会合意无斁。如何仅踰岁，复赋弟行役。
别离情所钟十二章章四句送定叟弟之官严陵  其二:岁律亦已暮，风烈雪漫漫。去路阻且长，念子衣裘单。
别离情所钟十二章章四句送定叟弟之官严陵  其三:严之水沦漪，其山复苍苍。子陵钓游地，草木有余光。
别离情所钟十二章章四句送定叟弟之官严陵  其四:我昔临此州，民容拙使君。子行为多谢，慰彼无毫分。
别离情所钟十二章章四句送定叟弟之官严陵  其五:别驾亦何事，休戚理则同。但使民受惠，无论别驾功。
别离情所钟十二章章四句送定叟弟之官严陵  其六:巍巍孤高亭，念我昔所喟。子也时一登，千载起立志。
别离情所钟十二章章四句送定叟弟之官严陵  其七:义路本如砥，利径剧羊肠。何以书子绅，世德不可忘。
别离情所钟十二章章四句送定叟弟之官严陵  其八:自昔谨交际，人情易因循。敬始以念终，君子贵守身。
别离情所钟十二章章四句送定叟弟之官严陵  其九:邻邦吕正字，质疑时以书。校官有袁子，苦语莫厌渠。
别离情所钟十二章章四句送定叟弟之官严陵  其一○:藐兹遗体重，相对子与予。祝子以自爱，念不忝厥初。
别离情所钟十二章章四句送定叟弟之官严陵  其一一:云满南阳陌，书藏善和宅。行行重回首，无使归思隔。
别离情所钟十二章章四句送定叟弟之官严陵  其一二:送子目力短，朔风吹我裾。心焉独如结，子也当念予。
平时兄弟间十三章章四句送定叟弟之官桂林  其一:平时兄弟间，未省别离味。别时已不堪，别后何由慰。
平时兄弟间十三章章四句送定叟弟之官桂林  其二:庭萱既荒芜，彩绶委尘土。子叹予咨嗟，寒窗夜风雨。
平时兄弟间十三章章四句送定叟弟之官桂林  其三:逮此闲暇日，頼有先世书。与子共紬绎，舍去情何如。
平时兄弟间十三章章四句送定叟弟之官桂林  其四:呜呼忠献公，典则垂后裔。遗言故在耳，夕惕当自厉。
平时兄弟间十三章章四句送定叟弟之官桂林  其五:何以嗣先烈，匪论达与穷。永惟正大体，不远日用中。
平时兄弟间十三章章四句送定叟弟之官桂林  其六:履度如履冰，犹恐有不及。毫厘傥不念，放去如决拾。
平时兄弟间十三章章四句送定叟弟之官桂林  其七:事业无欲速，燕逸不可求。速成适多害，求逸翻百忧。
平时兄弟间十三章章四句送定叟弟之官桂林  其八:南山有佳木，柯叶正敷荣。愿图岁晚功，大用宁小成。
平时兄弟间十三章章四句送定叟弟之官桂林  其九:岁晚岂不念，风雨漂摇之。但当护木根，纷纭尔何为。
平时兄弟间十三章章四句送定叟弟之官桂林  其一○:岭海坐清静，府公金玉姿。幕府省文书，简编可委蛇。
平时兄弟间十三章章四句送定叟弟之官桂林  其一一:十步有茂草，会府宜多贤。亲仁古所贵，更诵伐木篇。
平时兄弟间十三章章四句送定叟弟之官桂林  其一二:闻之元城公，南州宜止酒。止酒纵未能，少饮还得不。
平时兄弟间十三章章四句送定叟弟之官桂林  其一三:子行日以远，我思日以长。政或少闲暇，书来不可忘。
城南杂咏二十首 纳湖:原原锡潭水，汇此南城阴。岸花有开落，水盈无浅深。
城南杂咏二十首 东渚:团团凌风桂，宛在水之东。月色穿林影，却下碧波中。
城南杂咏二十首 咏归桥:四序有佳趣，今古盖共兹。桥边独微吟，回首忘所之。
城南杂咏二十首 船斋:窗低芦苇秋，便有江湖思。久已倦垂纶，游鱼不须避。
城南杂咏二十首 丽泽:长哦伐木篇，伫立以望子。日暮飞鸟归，门前长春水。
城南杂咏二十首 兰涧:艺兰北涧侧，涧曲风纡余。愿言植根固，芬芳长慰予。
城南杂咏二十首 山斋:迭石小峥嵘，修篁高下生。地偏人迹罕，古井辘轳鸣。
城南杂咏二十首 书楼:高楼出林杪，中有千载书。昔人不可见，倚槛意何如。
城南杂咏二十首 蒙轩:开轩仅寻丈，水竹亦萧疎。客来须起敬，题榜了翁书。
城南杂咏二十首 石濑:流泉自清写，触石短长鸣。穷年竹根底，和我读书声。
城南杂咏二十首 卷云亭:云生山气佳，云卷山色静。隠几亦何心，此意相与永。
柳堤:前年种垂柳，已复如许长。长条莫攀折，留待映沧浪。
柳堤 月榭:危阑明倒影，面面涌金波。何处无佳月，惟应此地多。
柳堤 濯清亭:芙蓉岂不好，濯濯清涟漪。采之不盈把，怊怅暮忘饥。
柳堤 西屿:系舟西岸边，幅巾自来去。岛屿花木深，蝉鸣不知处。
柳堤 琮琤谷:幽谷竹成阴，悬流着石清。不妨风月夕，来此听琮琤。
柳堤 梅堤:亭亭堤上梅，历历波间影。岁晚忆夫君，寂寞烟渚静。
柳堤 听雨舫:风吹渡头雨，摵摵蓬上声。欣然会心处，端复与谁评。
柳堤 采菱舟:散策下亭阿，水清鱼可数。却上采菱舟，乘风过南浦。
柳堤 南阜:湘水接洞庭，秋山见遥碧。南阜时一登，搔首意无斁。
和元晦方广版屋:葺盖非陶埴，年深自碧差。如何乱心曲，不忍诵秦诗。
题曾氏山园十一咏 尚絅堂:昔人为己学，深旨妙隠微。三复尚絅章，服膺愿无违。
题曾氏山园十一咏 夕阳台:日暮天无风，岸巾夕阳中。回首发遐想，明月已升东。
题曾氏山园十一咏 橘沜:我家湘水滨，年年赋徕服。君家百亩田，晚岁千树绿。
题曾氏山园十一咏 霜杰:种松苦难长，松长还耐久。莫作目前思，但种门前柳。
题曾氏山园十一咏 菊隠:不肯竞桃李，甘心同艾蒿。德人一题品，愈觉风味高。
题曾氏山园十一咏 君子亭:嘉莲秉嘉质，解后逢赏音。翁岂玩物者，寄意一何深。
题曾氏山园十一咏 蓼步:扁舟横薄莫，渺渺蓼知秋。家山有江湖，何必赋远游。
题曾氏山园十一咏 北山:南山烟雨霏，北山风露多。衣沾非所惜，屦湿知如何。
题曾氏山园十一咏 梅沼:寒梅只自芳，野水有余清。山空岁云暮，妙意相发明。
题曾氏山园十一咏 桃花坞:花开山与明，花落水流去。行人欲寻源，只在山深处。
题曾氏山园十一咏 吟风桥:桥边风月佳，俯仰有余思。无忘履冰心，方识吟风意。
明皇揽镜而言吾虽瘠天下肥矣:引镜吾虽瘠，韩休谏疏多。君心在天下，欢乐竟如何。
高祖令李密迎见秦王李密不敢仰视:甲马幽州路，英雄不自量。凯歌迎劳处，方识小秦王。
霍光夜召符玺郎:拥昭初辅政，汉室大将军。符玺郎能尔，丹青见不羣。
王景略对桓温扪虱而谈当世之务:本谓温犹好，而能北伐功。自从扪虱后，绝意过江东。
冯媛当熊:槛外当熊立，人情见亦惊。翩翩后宫女，冯媛独驰声。
杨妃剪发:剪发能留宠，君王不自持。当年无入奏，宁到马嵬时。
南山:霏霏南山来，此意足怡悦。昏旦气候间，棂疎互明灭。
思颍堂:乡庐暗边尘，时移而事变。结屋漫逍遥，可想不可见。
情话堂:赵记发旧观，俞孙新作堂。是岂无他人，亲戚意差长。
有竹堂:坡翁一转语，不但为竹设。俗子尘污人，夏簟落苍雪。
跨鹤台:道人白鹤庵，绝顶似仙家。寻幽得台城，杳杳入青霞。
南台:木老地平静，直北万家城。小立兴怀处，凭高眼更明。
禅站台:此台已芜没，禅月彼一时。得句僧窗下，空留洗墨池。
题朱直学竹轩:裂石作翠竹，秋风生晚凉。政须人啸咏，应记我行藏。
横碧轩:文清来此地，留下横碧轩。寂寂今无主，空山起夕烟。
题贯时轩:柯叶贯四时，不为寒暑变。理事俱到处，因之亦可见。
无尽藏:善继人之志，肯堂思其艰。此意自无尽，风月敬亭山。
小集清晖阁因唤渡把酒昌甫倏至:小醉清晖阁，横江更一杯。远山寒日晚，诗老忽然来。
樗亭:筑亭以樗名，平生无宦情。寥寥千载人，感慨闻风声。
如庵:静深堂奥间，真如公所庵。谁谓平生心，可以禅境参。
题华严境:游目贝叶书，究竟华严境。当年寓名心，观者要深省。
桃源山道者小庵:天寒山气黄，日暮竹色碧。住庵人勿惊，此景有此客。
葛溪:流传葛仙翁，此溪尝化龙。抱朴今何在，闲来问古踪。
南坡:空青老仙伯，有子爱溪山。谁信南坡路，依依泉石间。
蒙泉:一泓泉水古，依旧浸岩边。太史晁鸡肋，遗吟尚可传。
舟入灵岩山下访古:燕麦摇晴日，青山两岸横。吴其为沼矣，倾酒任船行。
十七日过潭守听松:推窗万松林，杂沓且修整。何须抚盘桓，姑以集幽听。
四月二日  其一:檐浅侵林绿，窗虚剩蘂红。试茶催鼎实，纵酒失杯空。
四月二日  其二:易觉春风老，偏知夏日长。四山新笋出，一涧野花香。
四月二日  其三:昼永卷书困，时闲挈杖清。草虫空踯躅，巢燕费经营。
四月二日  其四:间或僧人到，闲常羽客过。启玄疑恍惚，谈妙欲云何。
四月二日  其五:樵斧通深密，渔竿接混茫。风波非地险，荆棘乃天荒。
爆竹:爆竹烧残岁，家家把一杯。西湖元自好，只是欠徘徊。
倚瑟:倚瑟从嫔御，人生实少欢。南山空斮絮，此道是邯郸。
夜坐:连窗风撼山，引酒灯照坐。逍遥入庄吟，憔悴失楚些。
王丞留饮  其一:寻梅闲唤酒，邀友漫题诗。酒美君方醉，诗成我未奇。
王丞留饮  其二:钟声来远寺，暝色起前溪。霜夜断鸿急，风庭落叶知。
访滕贤良邂逅周察推同饮池上:春风杂花池，宾主两相视。落日忽已晴，洗盏可无醉。
招余子任过成季家:只道沙坑近，招之阿那边。不知风雨夕，能过小溪船。
次韵周倅送郡酝  其一:闻道菖蒲节，龙舟一一修。雨凉虽少憇，郡圃不妨游。
次韵周倅送郡酝  其二:坐有严陵守，新持使节长。真成三学士，意象好持觞。
题隆中图:何意求闻达，偶逢刘豫州。隆中三顾处，抱膝也风流。
次韵潘舍人画轴  其一:风霜归老干，岁月长枝柯。矗矗荒村外，人人占落坡。
次韵潘舍人画轴  其二:寻诗小醉时，不许老农知。叶叶泛轻舠，试渡野水陂。
次韵潘舍人画轴  其三:突兀是茅屋，摇兀是土桥。看山看水去，忘饥付木瓢。
次韵潘舍人画轴  其四:荒虚成莽荡，幽远似模糊。便做山中客，能题一字无。
次韵子颜  其一:乐道匪时趋，山间得自如。老来情味别，冬日且闲居。
次韵子颜  其二:冬日且闲居，谁停五马车。从容见真意，鉏尽世骄虚。
次韵子颜  其三:鉏尽世骄虚，宜乎爱隠庐。高风照千古，此道卷还舒。
次韵德久丈  其一:经旬无客至，今日得公来。园柳绿已密，渚莲红始开。
次韵德久丈  其二:谈谐意方接，萧散诗自生。写成澹泊句，洗尽淫哇声。
次韵德久丈  其三:云驱风浩浩，日永雨垂垂。狡兔笑三窟，鹪鹩思一枝。
白日偶无客青山长对门  其一:云低树头青，风急叶背白。一坞无来人，鸟语斗格磔。
白日偶无客青山长对门  其二:枕流饭脱粟，长夏以终日。曳屣行歌商，风轩时弄笔。
白日偶无客青山长对门  其三:身心既已闲，吟风兴亦偶。山东打茶声，睡思忽抖擞。
白日偶无客青山长对门  其四:人生等戏剧，衮衮徒区区。老身其回头，今有古非无。
白日偶无客青山长对门  其五:朝市无遗音，丘园有绝迹。蓬茅晏不开，才开待迎客。
白日偶无客青山长对门  其六:涧浅山四合，泠泠浸青青。畧彴度前林，更有泉上亭。
白日偶无客青山长对门  其七:不见屋外溪，但见屋上山。云月复风雨，展转朝暮间。
白日偶无客青山长对门  其八:崦霭得广茂，虚明失深长。一曲冬月暖，数家夏日凉。
白日偶无客青山长对门  其九:何由芰制衣，岂必兰为佩。一笠一蓑轻，田渔且相对。
白日偶无客青山长对门  其一○:牵牛槿花底，欹拄破篱门。旋买深村酒，因倾老瓦盆。
十三日诵水生挑菜渚烟湿落梅村之句成诗十首  其一:夜来微雨过，涧谷生春水。土脉肥荠苗，烟痕带梅蘂。
十三日诵水生挑菜渚烟湿落梅村之句成诗十首  其二:元宵天气好，梅谢荠还生。野水浮烟雨，孤村带鸟声。
十三日诵水生挑菜渚烟湿落梅村之句成诗十首  其三:柱杖墙阴润，闲寻荠菜挑。不禁芳草外，初日下梅梢。
十三日诵水生挑菜渚烟湿落梅村之句成诗十首  其四:踏青何处去，春事归野菜。便觉与时新，闲身尤可爱。
十三日诵水生挑菜渚烟湿落梅村之句成诗十首  其五:水国春已生，微波漾洲渚。时见挑菜人，临风自凝伫。
十三日诵水生挑菜渚烟湿落梅村之句成诗十首  其六:晴村多暖霭，花处是轻烟。梅片纷纷下，迎人到酒边。
十三日诵水生挑菜渚烟湿落梅村之句成诗十首  其七:婀娜烟中梅，花飞有底急。蜂触香车来，烟凝为谁湿。
十三日诵水生挑菜渚烟湿落梅村之句成诗十首  其八:雨后乍晴时，春意满村落。香处是梅花，青烟动林薄。
十三日诵水生挑菜渚烟湿落梅村之句成诗十首  其九:一年春好处，都在水边梅。似雪因风起，和烟带月来。
十三日诵水生挑菜渚烟湿落梅村之句成诗十首  其一○:潦倒春无藉，山深不出门。篱根寻野菜，花外见烟村。
绝句:一年春好处，东望是皇州。柳色梅花外，数声羌笛浮。
送昌甫至十里分韵得四首  其一:霜重花未多，风回香自若。荒店野水深，枯枝堕寒雀。
送昌甫至十里分韵得四首  其二:相送五年前，把酒常在兹。夹路梅花开，岁晏将何为。
送昌甫至十里分韵得四首  其三:老懒问花事，尚与梅相看。苍然暮色至，只恐空吹残。
送昌甫至十里分韵得四首  其四:瑞峰高入云，又见君归去。坐舆无怱忙，逢梅见容与。
十一日道林同谭元辅贺州弈棋:山林欣晚对，细和一篇诗。欲醉那因酒，妄言却为棋。
题汪玉山送仲上人游六祖塔诗次韵:玉山四句偈，看了百千回。不是为送僧，不是为寻梅。
寒宵叹:可怜明月光，委曲照空床。自是元无梦，更悲今夜长。
春晚楼上:杨华吹复尽，春色但茫茫。独立西楼上，持情向夕阳。
和王文举别馆初夏:熏风酣绿树，午日思黄鹂。的的罗窗梦，西邻可得知。
和陈传道秋日十咏 秋雨:近砌掷鸣签，长檐悬素绠。湿翅暝鸦归，高梧落寒井。
和陈传道秋日十咏 秋晴:归云去悠悠，长风来猎猎。檐角两长楸，斜阳晒黄叶。
和陈传道秋日十咏 秋夜:病骨倦空林，曳杖闲庭步。暗烛与寒虫，迢迢思风露。
和陈传道秋日十咏 秋晓:未卷半帘霜，犹疑在庭月。倚树汲清泉，疏风猎华发。
和陈传道秋日十咏 秋月:霜空出华月，樽酒聊相对。别夜复婵娟，故人千里外。
和陈传道秋日十咏 秋风:纷纷脱柯叶，衮衮断根蓬。不待吹扬力，随风亦自东。
和陈传道秋日十咏 秋望:宿雨尘霾静，寒原黍稷空。临风聊放目，不为送飞鸿。
和陈传道秋日十咏 秋兴:拟从康乐公，双蹑登山屐。晴夜宿天台，披云看初日。
和陈传道秋日十咏 秋燕:梅梁巢已空，去此复何从。勿惮归飞远，冰霜不尔容。
和陈传道秋日十咏 秋蝇:不复怒飞声，朝鸡得擅鸣。婆娑犹有地，媚灶毕余生。
和同行潘生悒悒悠悠二首  其一:悒悒复悒悒，愁眠成梦泣。薄暮落花天，高楼面风立。
和同行潘生悒悒悠悠二首  其二:悠悠复悠悠，泪寄东风流。所思怅何许，西北齐云楼。
长安在何许二首  其一:长安在何许，疑是青天上。矫首遡西风，溪云断人望。
长安在何许二首  其二:长安在何许，疑在白日下。徘徊天一隅，华月生新夜。
怀寄清凉和上人二首  其一:不见江南客，愿听江南钟。倾耳度遥夜，天寒多北风。
怀寄清凉和上人二首  其二:试问江南客，何时肯度杯。多情是湖水，每日石头来。
梅华寄清凉和上人:石头城上客，领取一枝梅。何事春消息，今从江北来。
送僧法印智因西上:千里长淮北，东风破雪寒。此行休问路，蓦直到长安。
怀寄彭城朋好十首 寇三:元弼今安健，音尘久阔疏。早年倾盖意，白首复何如。
怀寄彭城朋好十首 张大:努力张谋父，躬耕老白云。无年俭足用，此外奈何君。
怀寄彭城朋好十首 刘四:子仲安贫者，毗陵久罢归。秋风一相忆，頼有燕西飞。
怀寄彭城朋好十首 张十七:好在张居士，云龙寄梦频。西斋见风月，连榻复何人。
怀寄彭城朋好十首 董大:希远来彭泽，聊为三径资。拂衣归底处，命驾定何时。
怀寄彭城朋好十首 陈二:远寄陈传道，穷秋亦罢官。还驱款段马，吟雪向长安。
怀寄彭城朋好十首 王十三:不见会之久，每思诗酒豪。扁舟由甬上，乘兴可须招。
怀寄彭城朋好十首 王七:子敏超龙级，得官何处州。它时趋洛下，独与士龙游。
怀寄彭城朋好十首 寇十一:寇叔情何厚，邮筒数得书。前春应上冢，能访酒家无。
怀寄彭城朋好十首 王三:试吏王文举，俄缠风树哀。明年道濉上，为尔一徘徊。
和钱德循古意二首  其一:驾犁岂知耕，布谷不入田。大农坐官府，百吏饱穷年。
和钱德循古意二首  其二:维汉南有箕，垂象列三辰。长司簸扬职，糠秕居前尘。
送王西枢出镇郑圃八首  其一:千载君臣会，将图不世功。卷收天下福，偏厚右扶风。
送王西枢出镇郑圃八首  其二:帷幄参神算，边尘万里清。西藩聊偃息，犹是一长城。
送王西枢出镇郑圃八首  其三:公论由来重，高怀此去轻。吾非厚知己，感叹此苍生。
送王西枢出镇郑圃八首  其四:新书许从事，狡穴荡应空。寄语征西将，无矜猎犬功。
送王西枢出镇郑圃八首  其五:前日神州尹，声华掩赵张。春风长有待，难树是甘棠。
送王西枢出镇郑圃八首  其六:来暖西枢席，斯民頼已多。前春凤池水，四海涨恩波。
送王西枢出镇郑圃八首  其七:门阑曳裾客，皆自许人豪。今日宸廷下，谁知北郭骚。
送王西枢出镇郑圃八首  其八:衮绣行将复，沙堤百里东。病夫虽老矣，犹解赋豳风。
题海陵寓舍二首  其一:池上千条柳，依依解占春。自怜衰飒鬓，不与物争新。
题海陵寓舍二首  其二:池上雪初消，春鸦已占巢。自怜流寓迹，无地可诛茅。
追和亡友杜仲观古黄生曲三首  其一:朝为去山云，暮为还山雨。谁谓物无情，欢期不知许。
追和亡友杜仲观古黄生曲三首  其二:欢归夜何其，月照临门别。后夜待欢来，开门但明月。
追和亡友杜仲观古黄生曲三首  其三:要知两侬心，等是它山石。此诚不可转，彼情无自入。
京居感兴五首  其一:壮图可复道，罄折营五斗。负郭二顷田，何时落吾手。
京居感兴五首  其二:平生感激心，炯炯徒自许。尘埃五十弦，难为齐人拊。
京居感兴五首  其三:稠人致高位，一二难遽数。骠骑彼将军，未应贤第五。
京居感兴五首  其四:扰扰尘笼下，容身亦自贤。横尸道边子，共笑直如弦。
京居感兴五首  其五:长言与短调，谁谓高游艺。谩赋芳草篇，长安居不易。
和邠老郎官湖怀古五首  其一:郎官老辞笔，得尔寿春碑。奸贼余灵在，斯文是戮尸。
和邠老郎官湖怀古五首  其二:白也遭时网，临年放夜郎。何妨去物远，当道横豺狼。
和邠老郎官湖怀古五首  其三:昔人泯黄壤，陈迹变沧波。劫火洞然坏，无如嘉句何。
和邠老郎官湖怀古五首  其四:杜守王明府，吾知夫不凡。解持余酒胾，一饫逐臣馋。
和邠老郎官湖怀古五首  其五:岑辅何为者，当年唱不应。名随诗石在，附骥两青蝇。
江夏八咏 磨剑池:祖龙砺长剑，昔道此南巡。徒挟雄铓利，湘川奈水神。
江夏八咏 灵竹寺:孟公泣竹地，今是布金园。不保五亩宅，非无百代孙。
江夏八咏 祖贯墓铭:高岸已为谷，斯人如蜕蝉。固应留宝刻，信示当家仙。
江夏八咏 舒元舆榜:□□□□□，□□□□□。□□□□□，□□□□□。
江夏八咏 奇章亭:亭揭奇章榜，斯民孰去思。多惭羊叔子，涕泗岘山碑。
江夏八咏 赵佗石:南津赵佗石，云是昔人舟。长怀精卫志，不碍长江流。
江夏八咏 石镜亭:西戍夕阳晴，东城石镜明。有山名八字，供作两眉横。
江夏八咏 龙穴渡:应龙昔此去，雷雨助腾伸。旧穴潜鲛蜃，风波横要津。
变竹枝词九首  其一:莫把雕檀楫，江清如可涉。但闻歌竹枝，不见迎桃叶。
变竹枝词九首  其二:隔岸东西州，清川拍岸流。但闻竹枝曲，不见青翰舟。
变竹枝词九首  其三:露湿云罗碧，月澄江练白。但闻竹枝歌，不见骑鲸客。
变竹枝词九首  其四:北渚芙蓉开，褰裳拟属媒。但闻竹枝曲，不见莫愁来。
变竹枝词九首  其五:西戍长回首，高城当夏口。但闻竹枝歌，不见行吟叟。
变竹枝词九首  其六:南浦下鱼筒，孤篷信晚风。但闻竹枝曲，不见沧浪翁。
变竹枝词九首  其七:胜概今犹昨，层楼栖燕雀。但闻歌竹枝，不见乘黄鹤。
变竹枝词九首  其八:危构压江东，江山形胜雄。但闻竹枝曲，不见胡床公。
变竹枝词九首  其九:蒹葭被洲渚，鳬鹜方容与。但闻歌竹枝，不见题鹦鹉。
题白云轩:不作从龙意，无心谩出山。可怜一片雪，长伴主人闲。
书诗话后:坐井而观天，遂亦作天论。客问天方圆，低头惭客问。
江湖堂:莫爱西湖好，涓涓去不回。无情是江水，犹解及时来。
眠云斋:已是登临晚，长须爱惜春。终当捐世事，来作卧云人。
和豫章公黄梅二首  其一:寒里一枝春，白间千点黄。道人不好色，行处若为香。
和豫章公黄梅二首  其二:色轻花更艳，体弱香自永。玉质金作裳，山明风弄影。
黄梅五首  其一:异色深宜晚，生香故触人。不施千点白，别作一家春。
黄梅五首  其二:旧鬓千丝白，新梅百叶黄。留花如有待，迷国更须香。
黄梅五首  其三:冉冉梢头绿，婷婷花下人。欲传千里信，暗折一枝春。
黄梅五首  其四:黄里含真意，春容带薄寒。欲知谁称面，徧插一枝看。
黄梅五首  其五:花里重重叶，钗头点点黄。祇应报春信，故作着人香。
巨野二首  其一:红落芙蕖晚，青深蒲稗秋。平湖无过鸟，鸣鼓有行舟。
巨野二首  其二:蒲港侵衣绿，莲塘乱眼红。将身供世事，结缆待回风。
绝句:斫水水可断，续弦弦可完。如何郑公客，不作百年看。
次韵少游春江秋野图二首  其一:翰墨功名里，江山富贵人。倏看双鸟下，已负百年身。
次韵少游春江秋野图二首  其二:江清风偃木，霜落雁横空。若个丹青里，犹须着此翁。
拟李义山柳枝词五首  其一:江青沙日暖，雄鸭雌鸳鸯。相看不相识，花晚褪红香。
拟李义山柳枝词五首  其二:袅袅东门柳，重重小苑花。为谁须落子，着意莫藏鸦。
拟李义山柳枝词五首  其三:雨叶不自持，风花故入衣。飞花已无定，忍着恶风吹。
拟李义山柳枝词五首  其四:伏雌将阿鹜，水陆不相直。鸭鸭横波去，嗝嗝呼不得。
拟李义山柳枝词五首  其五:莫解丁香结，从教长苦辛。却因千种恨，别作一家春。
北渚:南荡不可度，北渚风浪生。向来狐兔迹，已复蛟鼍鸣。
萱草:唤作忘忧草，相看万事休。若教花有语，却解使人愁。
夜句三首  其一:过雨作秋清，归云放月明。入帘摇竹影，塞耳落洪声。
夜句三首  其二:老树仍孤秀，秋蟾只独明。何须夜来雨，却听枕前声。
夜句三首  其三:短短长长柳，三三五五星。断云当极目，不尽远峰青。
双樱:并蔕随宜好，连心着意红。只堪惊老眼，持此与谁同。
雁二首  其一:来往违寒暑，飞鸣在稻粱。未知溟海大，不肯过衡阳。
雁二首  其二:截水无留影，哀空有断羣。翅开先作字，行断不成文。
途中口号:抱玉三朝楚，怀书十上秦。年年洛阳陌，花鸟弄归人。
途中览镜:四海游长倦，百年愁半侵。赖窥明镜里，时见丈夫心。
幽情:幽人惜春暮，潭上折芳草。佳期何时还，欲寄千里道。
登楼:白日依山尽，黄河入海流。欲穷千里目，更上一层楼。
自君之出矣:自君之出矣，弦吹绝无声。思君如百草，撩乱逐春生。
句:因缘苟会合，万里犹同乡。运命尚不谐，隔壁无津梁。
春日忆家:自觉劳乡梦，无人见客心。空余庭草色，日日伴愁襟。
远寺钟:疎钟何处来，度竹兼拂水。渐逐微风声，依依犹在耳。
白鹭:江南渌水多，顾影逗轻波。落日秦云里，山高奈若何。
同诸公寻李方直不遇:闻说到扬州，吹箫忆旧游。人来多不见，莫是上迷楼。
路中口号:还乡不见家，年老眼多泪。车马上河桥，城中好天气。
山下泉:漾漾带山光，澄澄倒林影。那知石上喧，却忆山中静。
咏史:尚有绨袍赠，应怜范叔寒。不知天下士，犹作布衣看。
送兵到蓟北:积雪与天迥，屯军连塞愁。谁知此行迈，不为觅封侯。
同羣公题张处士菜园:耕地桑柘间，地肥菜常熟。为问葵藿资，何如庙堂肉。
逢谢偃:红颜怆为别，白发始相逢。唯余昔时泪，无复旧时容。
田家春望:出门何所见，春色满平芜。可叹无知己，高阳一酒徒。
闲居:柳色惊心事，春风厌索居。方知一杯酒，犹胜百家书。
封丘作:州县才难适，云山道欲穷。揣摩惭黠吏，栖隐谢愚公。
句  其九九:国被儒冠误，如今尚忍言。雪霜昏日月，盗贼满乾坤。
句  其一○○:昔谁醒中梦，今独梦中醒。万缘水上沤，百岁花前景。
句  其一○一:中年叹忧患，不及儿童岁。今儿机械多，反不如人意。
句  其一○二:月行虚空闲，月影印在水。月落影还无，一笑人闲世。
句  其一○三:地上有钱流，冥闲无半字。自作槁木看，静阅沧江流。
句  其一○四:江头春水多，汤汤今复古。不载落花回，只载斜阳去。
句  其一○五:胡笳明月夜，汉节秋风前。此士已骨朽，此名至今传。
句  其一○六:旧者今不见，今者旧不知。万古明月在，千山黄云飞。
早梅:尚居阑菊殿，岂占杏桃先。梅自伤迟暮，人犹作早看。
红梅:不但色秾华，更觉香幽迥。笑杀海棠仙，死抱渊材恨。
消梅:四月沙河市，青盆雪色盐。吴儿甘美饫，可是喜酸咸。
绿蕚梅:楚楚碧霞裳，轻轻青玉履。三千一太真，道妆侍天子。
鸳鸯梅:夜半长生殿，金钗恨最长。分明后身是，环子伴三郎。
层梅:化工真是巧，玉蘂更层层。若使□□刻，千年犹未成。
黄香梅:香清还耐久，粲粲镂金葩。想见蜂为蜡，单方采此花。
黄梅:双雀啅余芳，长记来时路。瞥见金弹丸，相呼远飞去。
青梅如豆:春去雨霏霏，青梅未接时。青青几万斛，可惜不充饥。
盐梅:众口一酸调，佳处在味外。忽使水火争，谁令居鼎鼐。
墨梅:补之敕谥村，简斋致公辅。未必画惭诗，只为遇不遇。
旋开梅:邻笛不须吹，惊喷枝头雪。主人日日来，长见开时节。
半开梅:含情笑不言，政是多情处。参得个中禅，此事尝分付。
盛开梅  其一:烂熳不须怜，摇落尤佳致。身卧积藓中，受事天富贵。
落梅:青冢锁香魂，罗浮埋玉质。美人薄命多，临风空太息。
残梅:枝北复枝南，明星□□□。不用怨春风，且作初开看。
以诗句咏梅 残雪消迟月出蚤:自嫌太奇绝，混以雪和月。却有一味香，教人细分别。
以诗句咏梅 点缀裙腰粉不扫:慎勿扫苍苔，芳英堪藉地。丘壑足风流，欠得脂粉气。
以诗句咏梅 妙意有在终无言:梅曾无一语，人□不能休。觉得逋仙句，梅犹未点头。
以诗句咏梅 十年花送诗人老:花老几人来，人老花常少。安得似花人，年年陪一笑。
以诗句咏梅 淡薄似龙知我意:平生惟有梅，与语觉差可。此外岂无花，周旋宁作我。
以诗句咏梅 幽闲元不为人香:道不为人香，其如人竞即。香外更多佳，人亦未易识。
以诗句咏梅 疎影横斜水清浅:甚处足横斜，孤山水一涯。从来个中水，只许照梅花。
以诗句咏梅 暗香浮动月黄昏:但见白硙硙，香从何处来。广寒异人世，莫是桂花开。
以诗句咏梅 独立晚风香满袖:有人善丹青，画我风满袖。其如香笔下，描不就□□。
以诗句咏梅 一枝犹傍故人香:山林殊市朝，易隔故人面。珍重山中人，留面长相见。
以诗句咏梅 绿阴青子明年事:淡淡腊前花，离离夏初实。结裹若异然，不是东皇力。
以诗句咏梅 及早归来带雪看:南州雪易消，得春却差早。到处有梅花，不如在家好。
以诗句咏梅 折得寒香不露机:天香无尽藏，参透古来希。便使露些子，犹为杜德机。
以诗句咏梅 水边风日笑横枝:人生贵德时，一笑亦足适。三冬冰雪辰，几遇佳风日。
以诗句咏梅 未害广平心铁似:白叟醉杨柳，韩翁忆李桃。便令铁心者，其柰玉颜何。
以诗句咏梅 屋帘斜入一枝低:异时兰见锄，只以当门故。请君阳春看，少让梅一步。
以诗句咏梅 多情立马待黄昏:清绝畏人知，幽香发深省。故用此时来，徘徊花下影。
以诗句咏梅 一树横斜独可人:玉堂亦茅舍，未易得疎亲。且莫轻相可，梅非多可人。
以诗句咏梅 巡檐说尽心期事:一生心下事，皆可对人言。独有这些子，难为世俗论。
以诗句咏梅 玉立寒烟寂寞滨:戎衍瑶林机，秀雪玉圃珍。向令能寂寞，岂不是佳人。
以诗句咏梅 探请东皇第一机:东皇第一机，谩道凭花寄。那知东皇来，已落第二义。
以诗句咏梅 水边篱落忽横枝:花疑天女现，根讶化人移。到眼如曾识，无心转见奇。
以诗句咏梅 林中笑破冰霜面:澹寂自天姿，逢人借颜色。一笑比河清，希仁太孤特。
以诗句咏梅 山意冲寒欲放梅:逆境春容少，穷时节义难。此花小异处，却要十分寒。
以诗句咏梅 老枝横出数花新:荒山俄积玉，老蚌忽明珠。惟是据枯槁，年来一字无。
以诗句咏梅 月地云阶谩一樽:樽前酹花神，诗因酒转新。方知这奇事，不属独醒人。
以诗句咏梅 风清月落无人见:佳则风月境，远而烟水乡。此花元本分，定不为人香。
以诗句咏梅 冷蘂疎枝半不禁:梅亦有何好，花中偏得名。只为淡生活，不傍闹门庭。
以诗句咏梅 雪后园林纔半树:只见漫天雪，元来亦有花。两三花自好，半树太多些。
以诗句咏梅 为君援笔赋梅花:昔逋纔两句，共不用文章。援笔人皆是，写来当甚强。
以诗句咏梅 疎枝的皪樽前影:耻与俗同犀，惟有身随影。不谓世尘中，梅亦更此境。
以诗句咏梅 微月黄昏句里香:千载几梅诗，难在道着处。便是武夷翁，亦赏西湖句。
以诗句咏梅 孤山山下醉眠处:佳句天所嗔，谪与水仙偶。樽酒酹逋翁，更道香影不。
以诗句咏梅 且撼长条餐落英:玉尘固清俸，也莫大餐多。试问采薇子，而今还在么。
以诗句咏梅 江头千树春欲暗:世闲如此花，涉春便憔悴。不识青黄君，岁年管何事。
以诗句咏梅 万里春随远客来:万里载梅归，道是春来路。那知春到时，梅已随风去。
以诗句咏梅 真与雪霜娱晚景:难得雪成持，不柰风无頼。生来避闹蓝，行不超色界。
以诗句咏梅 一枝风物便清和:尽是矜风日，谁能耐雪霜。难中见工巧，黑常胜青皇。
以诗句咏梅 未将梅蘂惊秋眼:只言梅信末，不柰此愁何。莫待一枝折，撩人愁更多。
以诗句咏梅 谁寄寒斋雪夜春:寒炉耿夜长，竦肩得文句。将以一枝春，逢人无寄处。
以诗句咏梅 玉笛冰滩索同赋:笛谱久无传，冷落孤山社。觅得半个难，何况同赋者。
以诗句咏梅 小窗斜日两三枝:窗非作梅地，梅雅与窗宜。未识日斜后，何如月落时。
以诗句咏梅 要尝雪月并明时:雪月是花非，但觉夜成旦。世事忌分明，朦胧差好看。
以诗句咏梅 竹外一枝斜更好:梅岂必□竹，居何与梅事。政尔亦偶然，人自见之异。
以诗句咏梅 朔云为断蜂蝶信:风月本无穷，台观亦□恶。妙处吾能言，却恐儿辈觉。
以诗句咏梅 为散冰花除热恼:狂与豪倾酒，饥肠共索诗。为梅成热恼，除是把□医。
梅{艹撩}:商家宰相羹，周代笾人供。自古实为先，唐后花始重。
宜月梅:人言广寒宫，合种梅花树。那知白玉容，自怕嫦娥妬。
宜霜梅:青女出骖鸾，负恃天然色。一等淡梳妆，太真迎虢国。
宜雪梅:长愁花易开，倏被风吹尽。因爱雪花飞，枝头巧相映。
雪花梅:新样巧翻腾，淡妆尤出俗。说与莫轻飞，寿阳眠正熟。
雨中梅:瑶妃一念差，谪堕人间世。琼阙未忘情，时带盈盈泪。
孤山梅:千古水仙玉，坡以逋仙配。山谷弟山矾，两事同一意。
溪桥梅:一阵晓风寒，惊飞点去鞍。行人易愁绝，便作柳花看。
隔溪梅:美人隔秋水，伫立柰愁何。剪取灵均语，临风恍浩歌。
庾岭梅:留樵五百诗，半为梅花赋。悔不庾岭游，天成诗一部。
罗浮梅:坡翁短衫情，此语差足据。为爱松风亭，朝云已仙去。
西湖梅:忆昔跨吟鞍，花翁赏新句。回首十年强，肠断天竺路。
桂林吟梅:几回桂州梦，欠一桂州诗。何日万里外，吟梅真大奇。
前村梅:何缘春信息，第一到田家。为甚笙歌院，重重绣幕遮。
江路梅:翁仲为余泣，江头负月明。一从少陵死，此路断人行。
春梅:青皇手一陶，苦要牢笼去。不敢受恩多，桃李休相妬。
亭前梅:相彼一长须，赤脚亦无有。二梅侍侧焉，岂不差胜不。
寄驿梅:春色满梢头，所思尚千里。京洛贵人多，谁欤堪寄似。
隔墙梅:寂寂度年光，坚贞玉雪香。冶容谁氏子，终日傍垂杨。
墙角梅:整整复欹欹，微微褪玉肌。娇羞说不尽，露下月低时。
孤梅:墙角老槎牙，槎牙阅岁华。谁知槁欲死，解出背时花。
探梅:短褐一枝筇，穿花云几重。日边花鸟使，定不到山中。
四望梅:摽梅其实七，此特损其三。风赋久不作，有诗谁共谈。
见梅:平生空四海，红紫委如尘。梅处生新敬，宁非具限人。
爱梅:谩言同一嗜，世尽爱梅人。亦有行歌者，腰镰采作薪。
笑坐金鞍歌落梅:谪仙豪放甚，小妾伴金鞍。未可将穷相，诗人一例看。
问梅:夜月玉堂前，春风紫盖边。想君都看破，宁与我周旋。
梅答:人言是金屋，我见即柴门。但认安身处，区区何足论。
折梅:看梅如看画，由我不由他。千树江头少，一枝瓶里多。
此君室  其一:人兮吾与游，竹兮吾与俱。世浊此独清，室小自有余。
此君室  其二:环堵未可轻，足稽天下事。何必晋诸贤，自是周二子。
此君室  其三:为嫌太孤高，邂逅松梅友。忽与竹同评，是遇知音不。
此君室  其四:清福造物悭，数竿自超俗。苦觅渭滨封，万此岂有足。
此君室  其六:不入闹园林，雅媚佳山水。君子亦党乎，贤者后乐此。
此君室  其七:直节立人懦，清标爽吾惛。岂不益友哉，人中田承君。
此君室  其八:风来声清圆，月明影婆娑。挺挺岩壑姿，时亦妩媚何。
此君室  其九:滔滔天地间，非我安知我。大儿王子猷，小儿文与可。
此君室  其一○:泛菊秋始佳，爱莲夏方娱。不如交此君，清兴无时无。
此君室  其一一:仆也环堵人，公也钧天居。本出元子下，岂必竹马余。
此君室  其一二:先生啸诺余，尝欲访青士。门生可举舆，不必命儿子。
此君室  其一三:此士党有挟，则不与之友。持此问秋崖，一笑见颔不。
此君室  其一四:横厨先玉盘，膻荤鄙哉俗。竹谓高将军，汝手污吾足。
此君室  其一五:矫矫不可羁，一节足千古。桃李闹漫山，岁寒谁汝数。
此君室  其一六:千载兰亭人，所乐在山水。等闲一笑间，风度乃如此。
此君室  其一七:柳以柔故重，枣以弱故惛。凛凛首阳人，何頼东皇君。
此君室  其一八:不因排根人，安得兹婆娑。请赋淇奥诗，但恐居亡何。
此君室  其一九:问卿自用卿，为我宁作我。道莫强项为，本见折腰可。
此君室  其二○:风檐诵新句，绝胜丝竹娱。此竹古来有，此诗今时无。
西上罕岭:此去向南西，山高山复低。不逢清话客，已觉倦扶藜。
绝句:窗晴雨淋沥，花空春寂寞。梦回人不见，愁重酒消索。
夏五朔旦示都儿学书:老去眼生花，儿方学画鸦。聊将二十字，要识汝传家。
长儿深生日集经语示之二首  其一:惟友于兄弟，惟顺于父母。无忝尔所生，造端乎夫妇。
长儿深生日集经语示之二首  其二:君子之容舒，吉人之辞寡。有常则可矣，欲自得之也。
答妻侄赵良藩问学:藩兄欲学书，来问学何如。孝悌为根本，文章特绪余。
元夕应人求题酒肆镫:镫花三五夜，鼓笛十分春。欲见太平事，谁非沈醉人。
续侄溥赏酴醿劝酒二首  其一:花有重开日，人无再少年。相逢拌酩酊，何必备芳鲜。
续侄溥赏酴醿劝酒二首  其二:醉时愁亦乐，老去日如年。惯见红相别，欣逢绿又鲜。
题扇画东坡:形神雪山松，衣巾赤壁风。望之凛凛然，扫退炎尘红。
题扇画东坡抱琴:谓是苏长公，如何抱丝桐。不必穷是非，闻名自生风。
醉中出门得风字:残生有今日，一醉得清风。想见羲皇上，人人此乐同。
次儿瀹以诗四首道各意因两用其韵  其一:待食信天公，送穷戒星奴。驾言一煮字，安得三分厨。
次儿瀹以诗四首道各意因两用其韵  其二:弦歌不救鲁，告谕难入巴。世事蛇赴壑，吾生狗丧家。
次儿瀹以诗四首道各意因两用其韵  其三:富贵碧筒醉，褦襶火伞来。何如溪山曲，一笛吹寒梅。
次儿瀹以诗四首道各意因两用其韵  其四:逃不从幼安，放非效玄真。愿事尧舜主，或与夔龙亲。
次儿瀹以诗四首道各意因两用其韵  其五:膏粱道之贼，资财人所奴。不如贫而乐，客至菜一厨。
次儿瀹以诗四首道各意因两用其韵  其六:角利蛮与触，幻世慈若巴。当知靠里业，自有书满家。
次儿瀹以诗四首道各意因两用其韵  其七:俗氛炎鬰攸，世焰毒恶来。清当友孤竹，隠当友仙梅。
次儿瀹以诗四首道各意因两用其韵  其八:风雷汉臣会，天日唐主真。而曹其勉旃，或者一见亲。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其一:人生朝阳露，物变水上波。茫茫宇宙闲，如此道义何。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其二:兰菊不竞芳，鸿燕各有时。可以人不如，大哉义曰随。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其三:知心不用多，流俗未易一。相逢辄矛盾，方信有胶漆。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其四:蒲葵裁成扇，瘿木斲为樽。自是山林物，不入纨绮门。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其五:书窗二尺檠，炉亭一樽酒。别去七十年，此乐重回首。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其六:尔来鲁泮新，快覩戴席重。下舂分尺光，乃与此际逢。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其七:草木味自同，樽酒欢相与。旧梦忽以醒，恍不知何所。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其八:四座同寮贤，一和长官契。乐极忘主宾，论到贯麤细。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其九:鸢鱼自飞跃，乌兔自追奔。中有古道在，难与时情论。
良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝  其一○:江湖宽相容，风马留更勤。襄阳或可传，北山若为文。

